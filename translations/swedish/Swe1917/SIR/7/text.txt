Gör intet ont, så skall ej heller något ont drabba dig.
Håll dig fjärran ifrån missgärning, så skall ock den vika bort ifrån dig.
Min son, så icke i orättfärdighetens fåror;  du skall då slippa att skörda sjufalt igen.
Begär icke av Herren en härskarställning  eller av konungen en äreplats.
Håll dig icke för rättfärdig inför Herren,  och gör dig ej vis inför konungen.
Begär icke att bliva en domare.  Kanhända skulle du ej förmå avskaffa all orättfärdighet.  Du skulle måhända rädas för den mäktige  och sätta en anstötlig fläck på din rättrådighet.
Förgå dig icke mot menigheten i staden,  och bered ej själv ditt fall bland folket.
Belasta dig icke två gånger med synd,  ty redan för en synd skall du ej bliva osträffad.
Säg icke: »Gud, den Högste, skall se till mängden av mina offergåvor,  och när jag frambär dem till honom, skall han nådigt taga emot dem.»
Var icke klentrogen, när du beder;  och försumma ej att öva barmhärtighet.
Håna icke den som är bedrövad i sitt sinne,  ty det finnes en som både ödmjukar och upphöjer.
Smid icke ihop lögn mot din broder;  gör ej heller så mot din vän.
Akta dig noga för att tala osanning,  ty vanan att ljuga leder icke till något gott.
Var icke talträngd där gamla män äro församlade,  och upprepa ej samma ord, när du beder.
Sky icke mödosamt arbete,  nej, sky icke åkerbruket, ty det är inrättat av den Högste.
Låt dig ej bliva räknad bland syndares skara;  kom ihåg att vredesdomen icke dröjer.
Ödmjuka dig av hjärtat;  ty den ogudaktiges straff är eld och mask.
Byt icke bort en vän mot penningar,  eller en sannskyldig broder mot guld från Sufir.
Missakta icke en vis och god hustru,  ty hennes ljuvhet är mer värd än guld.
Behandla icke en tjänare illa, som arbetar troget,  eller en daglönare som ägnar sig helt åt din tjänst,
Nej, älska av hjärtat en god tjänare,  och undanhåll honom icke friheten.
Har du boskapsdjur, vårda dig då om dem;  och äro de dig nyttiga, så gör dig ej av med dem.
Har du barn, håll dem då i tukt,  och böj deras nacke allt iirån ungdomen.
Har du döttrar, vaka då över deras kyskhet,  och visa dem icke en alltför blid uppsyn.
Gift bort din dotter; då har du fullgjort ett viktigt värv.  Men giv henne åt en förståndig man.
Har du en hustru efter ditt sinne, så förskjut henne icke,  men förtro dig ej åt en som har blivit försmådd av dig.
Ära din fader av allt ditt hjärta,  och förgät icke din moders födslovåndor.
Kom ihåg att du är född av dem.  Varmed kan du väl återgälda dem vad de hava gjort för dig?
Frukta Herren av all din själ,  och håll hans präster i ära.
Älska din Skapare av all din kraft,  och glöm icke bort hans tjänare.
Frukta Herren och ära prästen,  och giv denne hans del, såsom det har blivit dig bjudet:  förstlingsgåva och skuldoffer och offergärdslår,  heligt slaktoffer och förstlingen av det heliga.
Räck också ut din hand åt den fattige,  för att den välsignelse du får må bliva fullkomlig.
En gåva är välkommen för var levande;  men jämväl när det gäller en död, må du ej hålla din välvilja tillbaka.
Drag dig icke undan dem som gråta,  utan sörj med dem som sörja.
Var icke sen till att besöka sjuka,  ty för sådana gärningar skall du bliva älskad.
Tänk på änden vid allt vad du förehar;  då skall du aldrig synda.