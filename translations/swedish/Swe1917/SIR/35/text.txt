Att hålla lagen är att frambära rikliga offergåvor,
att akta på buden är att offra tackoffer.
Att återgälda välgärningar är att frambära spisoffer,
och att öva barmhärtighet är att offra lovoffer.
Det som täckes Herren är att man avhåller sig från ondska,  och försoningsoffer är att avhålla sig från orättfärdighet.
Träd icke fram inför Herrens ansikte med tomma händer.
Ty allt sådant bör man göra för budordets skull.
Den rättfärdiges offer gör altaret fett,  och dess vällukt stiger upp inför den Högste.
En rättfärdig mans spisoffer täckes Gud,  och det som därav offras till åminnelseoffer skall ej bliva förgätet.
Med frikostigt öga må du ära Herren,  och var ej njugg med den förstling dina händer bära fram.
Närhelst du frambär en gåva, så gör det med glatt ansikte,  och helga din tionde under glädje.
Giv åt den Högste, efter vad han har givit åt dig,  och med frikostigt öga, efter vad du med dina händer har förvärvat.
Ty Herren är en som vedergäller;  ja, sjufalt skall han vedergälla dig.
Försök ej att muta honom, ty mutor tager han icke emot;
och förlita dig icke på orättfärdigt offer.  Ty Herren är en rätt domare, och han har icke anseende till personen.
Han tager icke parti mot den fattige,  utan han hör den förorättades bön.
Han föraktar icke den faderlöses rop,  ej heller änkan, när hon utgjuter sin klagan.
Flyta icke änkans tårar ned över hennes kind,
och anklagar hon ej med sitt rop den som frampressade dem?
Den som tjänar Gud, såsom honom behagar, han täckes honom,  och hans bön når upp till skyarna.
Den betrycktes bön tränger genom skyarna,  och han giver sig icke till freds, förrän den har hunnit ända fram;  han slutar ej, förrän den Högste kommer med hjälpen.
Ja, Herren skall fälla rättvis dom och skall skipa rätt.  Sannerligen, han skall icke dröja, ej heller skall han visa  långmodighet mot de obarmhärtiga,  till dess han har krossat deras länd
och utkrävt hämnd på hednafolken;  till dess han har förgjort våldsmännens hop och brutit sönder de orättfärdigas spiror;
till dess han har vedergällt envar efter hans gärningar,  och människorna deras verk alltefter deras uppsåt;
till dess han har skaffat sitt folk rätt  och berett det glädje genom sin barmhärtighet.
Ljuvligt kommer hans barmhärtighet i nödens stund,  såsom regnmoln i torkans tid.