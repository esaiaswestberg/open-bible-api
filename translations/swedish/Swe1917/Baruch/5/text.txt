Tag av dig, Jerusalem, den bedrövelsens och lidandets dräkt du bär,  och ikläd dig för evigt Guds härlighets sköna skrud.
Hölj dig i Guds rättfärdighets mantel,  sätt på ditt huvud den Eviges härlighets diadem.
Ty Gud skall visa din glans för all världen.
Ja, det namn du skall få ifrån Gud för evig tid  skall vara »Rättfärdighetens frid» och »Gudsfruktans härlighet».
Stå upp, Jerusalem, och ställ dig på höjden;  lyft upp dina ögon mot öster  och se dina barn komma, församlade från både väster och öster, på den Heliges bud,  uppfyllda av glädje över att Gud har kommit ihåg dem.
Ty väl drogo de bort ifrån dig till fots,  drivna åstad av fienderna,  men Gud för dem nu åter till dig,  högt burna i härlighet såsom på en konungatron.
Ja, Gud har bjudit att alla höga berg skola sänkas,  så ock de eviga kullarna,   och att dalarna skola fyllas,  så att det bliver slät mark,  på det att Israel må vandra framåt i trygghet,  under hägnet av Guds härlighet.
Och skogarna och alla doftande träd  skänka skugga åt Israel på Guds befallning,
Ja, Gud skall leda Israel under glädje, i ljuset av sin härlighet,  med den barmhärtighet och rättfärdighet som kommer från honom.