Strid icke med en mäktig man,  på det att du ej må falla i hans händer.
Tvista icke med en rik man,  på det att han ej må uppväga dig med sitt guld.  Ty guldet har förstört många,  jämväl konungars hjärtan har det fört på avvägar.
Strid icke med en munvig man,  och lägg ej bränsle på hans eld.
Skämta icke med en ouppfostrad man,  på det att dina förfäder icke må bliva vanärade.
Tala ej hårda ord till någon som vill omvända sig från sin synd;  tänk därpå att vi alla förtjäna straff.
Visa icke vanvördnad mot någon på hans ålderdom;  ty också bland oss skola somliga bliva åldringar.
Triumfera icke över någon död;  tänk därpå att vi alla måste skiljas hädan.
Ringakta icke vad de vise tala,  utan sysselsätt dig med deras tänkespråk.  Ty av dem kan du lära dig tukt,  och huru du’; skall tjäna de mäktige.
Missakta icke vad gamla män tala;  också de hava ju lärt av sina fäder.  Ty av dem kan du lära dig insikt,  och huru du skall svara, när så behöves.
Blås icke eld i en syndig mans kol,  på det att du ej må brinna upp i lågan av hans eld.
Förlora icke besinningen inför den övermodige;  han kunde ju lägga sig i bakhåll för dina ord.
Låna icke åt någon som är mäktigare än du;  men om du lånar något åt en sådan, anse det då såsom förlorat.
Gå icke i borgen över din förmåga;  men om du går i borgen, så var beredd på att få betala.
För icke rättegång mot en domare,  ty för hans anseendes skull kommer man att giva honom rätt,
Gör icke någon resa tillsammans med en våghals,  på det att du icke må drabbas av svår ofärd.  Ty han gör vad han får i sinnet,  och genom hans oförnuft skall du dragas med i fördärvet.
Giv dig icke i strid med den som lätt vredgas,  och färdas ej genom öknen i hans sällskap.  Ty blod aktas såsom intet i hans ögon,  och där ingen hjälp står att få slår han dig till marken.
Gå icke till råds med en dåre,  ty han kan icke hålla tyst med saken.
Gör ej i en främmandes närvaro  något som skall hållas hemligt,  ty du vet icke vad han kommer att bringa å bane.
Öppna icke ditt hjärta för vem som helst;  du kunde annars få skörda otack därför.