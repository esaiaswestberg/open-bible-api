Förbarma dig över oss, du som är Gud över allting, och se till oss,
och låt fruktan för dig komma över alla hednafolk.
Lyft din hand mot de främmande folken,  och låt dem få skåda din makt.
Såsom du inför deras ögon har bevisat dig helig på oss,  så bevisa dig nu ock härlig på dem inför våra ögon,
och låt dem få lära känna, såsom ock vi hava fått,  att ingen Gud finnes förutom dig, o Herre.
Gör nya tecken, och utför åter undergärningar;
förhärliga din hand och din högra arm.
Väck upp din förtörnelse, och Utgjut din vrede.
Röj undan motståndaren, och tillintetgör fienden.
Påskynda tiden, och tänk på att änden må komma,  för att man må förtälja dina väldiga gärningar.
I den glödande vreden må de förtäras till sista man;  ja, låt fördärvet drabba dem som förtrycka ditt folk.
Krossa huvudet på fiendernas furstar,  på dem som säga: »Ingen finnes förutom oss.»
Församla alla Jakobs stammar,  så att de få taga sin arvedel i besittning såsom i forna dagar.
Förbarma dig, Herre, över det folk som är uppkallat efter ditt namn,  över Israel, som du har räknat likt en förstfödd son.
Hav misskund med din helgedoms stad,  med Jerusalem, den stad där du har din viloplats.
Uppfyll Sion med jubel över dig,  och ditt tempel med din härlighet.
Avlägg ett vittnesbörd för dem som du skapade i begynnelsen,  och låt de profetior gå i uppfyllelse, som uttalades i ditt namn.
Låt dem som förbida dig få sin lön,  och låt dina profeter befinnas sannfärdiga.  Hör, o Herre, dina tjänares bön,
efter din nåd mot ditt folk;  och låt så alla dem som bo på jorden förnimma  att du är Herren, den evige Guden.
Allt slags mat kan buken mottaga,  men somlig mat smakar bättre än annan.
Såsom gommen urskiljer smaken på vilt,  så urskiljer ett förståndigt hjärta lögnaktigt tal.
En vrångsint man kommer bedrövelse åstad,  men den mångförfarne låter den falla tillbaka på honom själv.
En kvinna får hålla till godo med vilken man som helst,  men den ena dottern är att föredraga framför den andra.
En kvinnas skönhet gör mannens uppsyn glad  och övergår allt annat som han kan åstunda.
Om mildhet och saktmod bo på hennes tunga,  så har hennes man icke sin like bland människor.
Den som förvärvar sig en hustru, han begynner väl sitt förvärv,  han får en hjälp som honom höves och ett fast stöd att vila vid.
Där hägnad icke finnes, där bliva ägorna skövlade;  och där ingen hustru finnes, där går mannen omkring och suckar.
Vem vågar väl lita på den lättrustade stråtrövaren,  som ilar från den ena staden till den andra?  Så är det ock med en man som icke har eget bo,  utan tager in, varhelst natten överfaller honom.


