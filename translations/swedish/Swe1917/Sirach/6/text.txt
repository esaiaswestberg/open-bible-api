och bliv icke en fiende i stället för en vän.  Ty ett dåligt namn får skam och smälek på sin lott;  så går det den tvetungade syndaren.
Förhäv dig icke i ditt hjärtas rådslag,  på det att du ej må föröda din kraft, lik en rasande tjur:
dina löv skall du förtära,  och dina frukter skall du fördärva  och själv stå där kvar såsom ett förtorkat träd.
En ond själ fördärvar den som har en sådan  och gör honom till ett ämne för fiendernas skadeglädje.
En len strupe gör vännernas antal stort,  och en tunga som talar milt framkallar mycken vänlighet.
Må de vara många, som du lever i frid med,  men till förtrogen hav en på tusen.
Om du vill skaffa dig en vän, så sätt honom först på prov,  och förtro dig icke för snart åt honom.
Ty mången är vän, så länge han har gagn därav,  men håller icke ut, när du kommer i trångmål.
Och mången vän förvandlas till fiende  och omtalar sedan osämjan på sådant sätt att du får skam därav.
Mången är vän, så länge han sitter vid ditt bord,  men håller icke ut, när du kommer i trångmål.
Medan det går dig väl, vill han vara lik dig  och uppträder med myndighet mot ditt husfolk;
men råkar du i betryck, så bliver han din motståndare  och gömmer sig undan för dig.
Håll dig på avstånd från dina fiender,  och tag dig till vara för dina vänner.
En trogen vän är ett starkt beskärm;  den som har funnit en sådan, han har funnit en skatt.
En trogen vän kan med intet betalas;  nej, hans värde kan icke vägas upp på våg.
En trogen vän är en livgivande balsam;  de som frukta Herren finna en sådan.
Den som fruktar Herren, han är vän på det rätta sättet,  ty sådan han själv är, sådan är hans förtrogne.
Min son, hav tuktan kär allt ifrån din ungdom,  så skall du intill grånad ålder finna vishet.
Var såsom plöjaren och såningsmannen, när du nalkas henne,  och vänta på hennes goda frukter.  Ty arbetet på hennes åker skall kosta dig en kort stunds möda,  men sedan skall du snart få njuta av hennes alster.
Huru svårtillgänglig är icke visheten för dem som ej vilja låta undervisa sig!  Ja, den oförståndige härdar icke ut med henne.
Lik en tung lyftesten bliver hon för honom;  det dröjer icke länge, förrän han kastar henne ifrån sig.
Ty visheten gör skäl för sitt namn;  hon är icke uppenbar för många.
Hör, min son, och tag emot mina lärdomar,  och förkasta icke mitt råd.
Stick dina fötter i hennes bojor,  och ditt huvud i hennes halsjärn.
Böj din rygg och bär henne,  och knota icke över hennes band.
Slut dig till henne med hela din själ,  och håll dig på hennes vägar av all din kraft.
Spana och sök, så skall hon göra sig känd för dig;  och när du har fått henne fatt, så släpp henne icke.
Ty på sistone skall du få erfara den vederkvickelse hon giver,  och hon skall vändas i glädje för dig.
Då skola bojorna bliva till ett fast beskärm för dig,  och hennes halsjärn till en äreskrud.
Ty ett gyllene smycke bär hon,  och hennes huvudbindel är vävd av purpur.
Du skall ikläda dig henne såsom en äreskrud  och pryda dig med henne såsom med en fröjdekrans.
Min son, om du så vill, skall du bliva undervisad,  och du skall bliva klok, om du vinnlägger dig därom.
Om du gärna hör, så skall du ock få inhämta något,  och om du böjer ditt öra till, så skall du bliva vis.
Ställ dig där gamla män äro församlade;  och där någon vis finnes, slut dig till honom.
Var ivrig att höra, närhelst det talas om gudomliga ting,  och låt djupsinniga tänkespråk icke undgå dig.
Finner du en förståndig man, så begiv dig bittida till honom,  och låt din fot nöta tröskeln till hans hus.
Begrunda Herrens befallningar, och tänk beständigt på hans bud.  Han skall göra ditt hjärta fast,  och ditt begär efter visheten skall bliva stillat.