Nu vilja vi prisa ärorika män,  våra fäder efter deras tidsföljd.
Stor härlighet har Herren berett genom dem;  sitt majestät har han uppenbarat från uråldrig tid.
Män som hava härskat i sina riken,  och män som hava vunnit ett namn genom sin makt;  som hava givit råd genom sin insikt,  och som hava framburit förkunnelse genom profetior;
som hava varit folkets ledare genom sina rådslag  och genom sin insikt i dess skriftlärdom,  och som med visa ord hava meddelat sin undervisning;
som hava uppfunnit visor till att sjunga  och författat och upptecknat diktverk;
rika män, utrustade med ägodelar,  som hava levat fredligt i sina boningsorter -
alla dessa hava i sin tid hållits i ära  och åtnjutit berömmelse, medan de levde.
Somliga bland dem hava lämnat efter sig ett namn,  så att man förkunnar deras lov.
Av andra har icke någon aminnelse blivit bevarad,  utan de hava försvunnit, som om de aldrig hade funnits till.  Ja, det är med dem, som om de aldrig hade varit födda,  och likaså med deras barn efter dem.
Men de som nu följa äro fromma män,  vilkas rättfärdiga gärningar icke hava blivit förgätna.
Hos deras släkt förbliver det goda de hava efterlämnat,  och deras kvarlåtenskap förbliver i deras efterkommandes besittning.
Deras släkt står fast i förbundet,  och deras barn för deras skull.
Till evig tid bliver deras släkt beståndande,  och deras ära skall icke utplånas.
Deras kroppar ligga begravna i frid,  och deras namn lever från släkte till släkte.
Om deras vishet förtälja folken,  och deras lov förkunnar man i församlingen.
Henok var välbehaglig för Herren och blev tagen bort,  ett föredöme i bättring för kommande släkten.
Noa blev befunnen ostrafflig och rättfärdig;  i vredens tid tjänade han såsom en lösepenning.  Fördenskull blev en kvarleva lämnad på jorden  vid den tid då floden kom.
Ett evigt förbund blev slutet med honom,  att allt levande icke vidare skulle utplånas genom någon flod.
Abraham var en stor fader till många folk,  och på hans ära blev icke någon fläck funnen.
Han höll den Högstes lag  och trädde i förbund med honom.  På sitt kött fullbordade han förbundet,  och i prövningen blev han befunnen trogen.
Fördenskull fastställde Herren åt honom genom ed  att folken skulle varda välsignade i hans säd,  och att han skulle göra honom tallös såsom jordens stoft  och upphöja hans säd så högt som stjärnorna  och giva dem en besittning från hav till hav,  och ifrån floden intill jordens ända.
Också åt Isak fastställde han på samma sätt,  för Abrahams, hans faders, skull,  välsignelsen för alla människor, och förbundet.
Han lät den ock vila på Jakobs huvud;  han utmärkte honom med sin välsignelse  och förlänade honom arvet.  Han utskiftade hans arvslotter  och fördelade dem bland de tolv stammarna.