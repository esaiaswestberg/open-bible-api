Men Judit föll ned på sitt ansikte och strödde aska på sitt huvud och blottade säcktyget som hon var klädd i; det var just som rökoffret för den aftonen höll på att frambäras i Guds hus i Jerusalem. Och hon ropade med hög röst till Herren och sade:
O Herre, min fader Simeons Gud,  du som satte svärdet i hans hand,  till att utkräva hämnd på främlingarna,  dessa som löste jungfruns gördel för att kränka henne,  som nesligt blottade hennes länd  och skymfligt besudlade hennes sköte!  Du hade ju sagt: »Det är en otillbörlig gärning.»  Men likväl gjorde de så.
Fördenskull prisgav du ock deras hövdingar  till att bliva dräpta  och bädden, som blygdes över deras listiga dåd,  till att färgas av blod;  du slog tjänarna tillika med furstarna,  ja, furstarna på deras troner;
du prisgav deras hustrur till rov  och deras döttrar till fångenskap  och allt bytet till att utskiftas bland dina älskade söner,  ty de brunno av nitälskan för dig  och räknade besmittelsen av sitt blod såsom en styggelse  och anropade dig såsom hjälpare.  O Gud, du min Gud,  så lyssna också till mig, en värnlös änka.
Det var ju du som gjorde detta,  så ock det som gick förut och det som följde efter;  det som nu är, och det som skall komma, det har du uttänkt.  Och vad du har tänkt, det sker,
och de verk du har beslutit, de träda fram och säga: »Här äro vi.»  Ty alla dina vägar äro förut beredda,  och dina domar äro bestämda på förhand.
Men nu hava assyrierna församlat sig i talrik härskara;  de förhäva sig över häst och ryttare,  de yvas över sitt fotfolks kraft,  de sätta sitt hopp till sköld och spjut, till båge och slunga,  men de förstå ej att du är Herren, som gör slut på strider. 8 »Herren» är ditt namn.  Slå då ned deras styrka genom din makt,  och bryt sönder deras kraft genom din vrede.  Ty de hava lagt råd om att oskära din helgedom  och att besmitta det tabernakel där ditt härliga namn har sin vilostad  och att med svärd slå av ditt altares horn.

Se till deras övermod,  och släpp din förgrymmelse lös mot deras huvuden,  och lägg i min, i änkans, hand den kraft som jag åstundar.
Slå genom mina läppars list trälen tillika med herren,  och herren tillika med hans tjänare;  kuva deras stolthet genom en kvinnas hand.
Ty din kraft består icke i en myckenhet folk,  ej heller ditt välde i starka män;  nej, du är de betrycktas Gud,  du är de svagas hjälpare och de maktlösas försvarare,  deras beskyddare, som ansågos förlorade,  och deras räddare, som man hade uppgivit hoppet om.
Ja, du som är min faders Gud  och Israels arvedels Gud,  du himmelens och jordens Herre och vattnens skapare,  du konung över hela din skapade värld,  ack, hör du min bön;
låt mitt tal och min list leda till sår och blånad  för dessa som hava lagt onda råd mot ditt förbund,  mot ditt heliga hus och Sions höjd  och den boning som dina barn hava fått till besittning.
Förläna hela ditt folk och alla dess stammar kunskap,  och lär dem förstå att du är Gud, all makts och starkhets Gud,  och att det är du och ingen annan, som beskärmar Israels folk.