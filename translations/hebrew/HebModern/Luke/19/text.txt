ויבוא ויעבר ביריחו׃
והנה איש ושמו זכי מראשי המוכסים והוא עשיר׃
ויבקש לראות את ישוע מי הוא ולא יכל מפני העם כי שפל קומה היה׃
ויקדם וירץ ויעל על שקמה לראותו כי שם הדרך אשר יעבר בה׃
ויהי בבאו אל המקום ההוא ויבט ישוע ויראהו ויאמר אליו זכי רד מהר כי צריך אני לשבת היום בביתך׃
וימהר וירד ויאספהו בשמחה׃
וילונו כל הראים לאמר בא ללון בבית איש חוטא׃
ויעמד זכי ויאמר אל האדון הנה אדני את מחצית נכסי אני נתן לעניים ואם עשקתי איש אשיב לו ארבעתים׃
ויאמר אליו ישוע היום היתה תשועה לבית הזה באשר בן אברהם גם הוא׃
כי בא בן האדם לבקש ולהושיע את האבד׃
ויהי הם שמעים את זאת ויסף שאת משל על אשר קרב לירושלים והמה חשבים כי מהרה תגלה מלכות האלהים׃
על כן אמר איש אחד מן האדירים הלך אל ארץ רחוקה לקחת לו ממלכה ולשוב׃
ויקרא אל עשרה מעבדיו ויתן להם עשרה מנים ויאמר להם סחרו בהם עד באי׃
ובני עירו שנאים אותו וישלחו מלאכים אחריו לאמר לא נחפץ בזה כי ימלך עלינו׃
ויהי אחרי קחתו את הממלכה וישב ויאמר לקרא את העבדים ההם אשר נתן להם את הכסף למען ידע מה הרויח כל אחד במסחרו׃
ויבא הראשון ויאמר אדני מנה שלך הביא עשרת מנים׃
ויאמר אליו כן העבד הטוב תחת אשר היית נאמן במעט מזער היה שליט על עשר ערים׃
ויבא השני ויאמר אדני מנה שלך עשה חמשת מנים׃
ויאמר גם לזה אף אתה היה על חמש ערים׃
ויבא האחר ויאמר הא לך מנה שלך אשר היה אצלי צרור בסודר׃
מפני יראתי אתך כי אתה איש קשה לקח את אשר לא הנחת וקצר את אשר לא זרעת׃
ויאמר אליו מפיך אשפטך העבד הרע אתה ידעת כי אני איש קשה לקח את אשר לא הנחתי וקוצר את אשר לא זרעתי׃
ולמה לא נתת את כספי לשלחני ואני בבואי הייתי תובע אותו במרבית׃
ויאמר אל העמדים שם שאו ממנו את המנה ותנוהו אל אשר לו עשרת המנים׃
ויאמרו אליו אדנינו יש לו עשרת מנים׃
הן אני אמר לכם כי כל איש שיש לו ינתן לו ואשר אין לו יקח ממנו גם את אשר לו׃
אבל את איבי ההם אשר לא חפצו מלכי עליהם הביאו אתם הנה והרגו אתם לפני׃
ויכל לדבר הדברים האלה ויעבר לפניהם ויעל ירושלים׃
ויהי בקרבו אל בית פגי ובית היני בהר הנקרא הר הזיתים וישלח שנים מתלמידיו לאמר׃
לכו אל הכפר אשר ממולנו והיה בבואכם שמה תמצאו עיר אסור אשר לא ישב עליו אדם עד עתה התירו אתו והביאו׃
וכי ישאל אתכם איש למה תתירהו כה תאמרו אליו יען כי האדון צריך לו׃
וילכו השלוחים וימצאו כאשר דבר אליהם׃
ויתירו את העיר ויאמר אליהם בעליו למה זה אתם מתירים את העיר׃
ויאמרו האדון צריך לו׃
ויביאהו אל ישוע וישליכו את בגדיהם על העיר וירכיבו עליו את ישוע׃
ובנסעו הציעו את בגדיהם על הדרך׃
ויקרב אל מורד הר הזיתים ויחלו כל המון התלמידים לשבח את האלהים בשמחה ובקול גדול על כל הגבורות אשר ראו לאמר׃
ברוך המלך הבא בשם יהוה שלום בשמים וכבוד במרומים׃
ומקצת פרושים אשר בתוך העם אמרו אליו רבי גער בתלמידיך׃
ויען ויאמר אני אמר לכם כי אם יחשו אלה תזעקנה האבנים׃
ויהי כאשר קרב וירא את העיר ויבך עליה לאמר׃
לו ידעת אף את בעוד יומך הזה את דבר שלומך ועתה נעלם מעיניך׃
כי ימים באים עליך ושפכו איביך סוללה סביביך והקיפוך וצרו עליך מכל עבריך׃
וסחבו אותך ואת בניך בקרבך ולא ישאירו בך אבן על אבן עקב כי לא ידעת את עת פקדתך׃
ויבא אל המקדש ויחל לגרש משם את המכרים ואת הקונים בו׃
ויאמר אליהם הן כתוב ביתי בית תפלה הוא ואתם עשתים אותו למערת פריצים׃
ויהי מלמד יום יום במקדש והכהנים הגדולים והסופרים וגם ראשי העם מבקשים לאבדו׃
ולא מצאו מה לעשות כי כל העם דבקו אחריו לשמע אתו׃