Alleluia. Cantate Domino canticum novum: laus eius in ecclesia sanctorum.
Lætetur Israel in eo, qui fecit eum: et filii Sion exultent in rege suo.
Laudent nomen eius in choro: in tympano, et psalterio psallant ei:
Quia beneplacitum est Domino in populo suo: et exaltabit mansuetos in salutem.
Exultabunt sancti in gloria: lætabuntur in cubilibus suis.
Exaltationes Dei in gutture eorum: et gladii ancipites in manibus eorum:
Ad faciendam vindictam in nationibus: increpationes in populis.
Ad alligandos reges eorum in compedibus: et nobiles eorum in manicis ferreis.
Ut faciant in eis iudicium conscriptum: gloria hæc est omnibus sanctis eius. Alleluia.