Alleluia. Confitemini Domino quoniam bonus: quoniam in æternum misericordia eius.
Confitemini Deo deorum: quoniam in æternum misericordia eius.
Confitemini Domino dominorum: quoniam in æternum misericordia eius.
Qui facit mirabilia magna solus: quoniam in æternum misericordia eius.
Qui fecit cælos in intellectu: quoniam in æternum misericordia eius.
Qui firmavit terram super aquas: quoniam in æternum misericordia eius.
Qui fecit luminaria magna: quoniam in æternum misericordia eius.
Solem in potestatem diei: quoniam in æternum misericordia eius.
Lunam, et stellas in potestatem noctis: quoniam in æternum misericordia eius.
Qui percussit Ægyptum cum primogenitis eorum: quoniam in æternum misericordia eius.
Qui eduxit Israel de medio eorum: quoniam in æternum misericordia eius.
In manu potenti, et brachio excelso: quoniam in æternum misericordia eius.
Qui divisit Mare Rubrum in divisiones: quoniam in æternum misericordia eius.
Et eduxit Israel per medium eius: quoniam in æternum misericordia eius.
Et excussit Pharaonem, et virtutem eius in Mari Rubro: quoniam in æternum misericordia eius.
Qui traduxit populum suum per desertum: quoniam in æternum misericordia eius.
Qui percussit reges magnos: quoniam in æternum misericordia eius.
Et occidit reges fortes: quoniam in æternum misericordia eius.
Sehon regem Amorrhæorum: quoniam in æternum misericordia eius.
Et Og regem Basan: quoniam in æternum misericordia eius:
Et dedit terram eorum hereditatem: quoniam in æternum misericordia eius.
Hereditatem Israel servo suo: quoniam in æternum misericordia eius.
Quia in humilitate nostra memor fuit nostri: quoniam in æternum misericordia eius.
Et redemit nos ab inimicis nostris: quoniam in æternum misericordia eius.
Qui dat escam omni carni: quoniam in æternum misericordia eius.
Confitemini Deo cæli: quoniam in æternum misericordia eius.
Confitemini Domino dominorum: quoniam in æternum misericordia eius.