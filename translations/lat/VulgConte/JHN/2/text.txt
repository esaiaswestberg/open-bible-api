Et die tertia nuptiæ factæ sunt in Cana Galilææ, et erat mater Iesu ibi.
Vocatus est autem et Iesus, et discipuli eius ad nuptias.
Et deficiente vino, dicit mater Iesu ad eum: Vinum non habent.
Et dicit ei Iesus: Quid mihi, et tibi est, mulier? Nondum venit hora mea.
Dicit mater eius ministris: Quodcumque dixerit vobis, facite.
Erant autem ibi lapideæ hydriæ sex positæ secundum purificationem Iudæorum, capientes singulæ metretas binas vel ternas.
Dicit eis Iesus: Implete hydrias aqua. Et impleverunt eas usque ad summum.
Et dicit eis Iesus: Haurite nunc, et ferte architriclinio. Et tulerunt.
Ut autem gustavit architriclinius aquam vinum factam, et non sciebat unde esset, ministri autem sciebant, qui hauserant aquam: vocat sponsum architriclinius,
et dicit ei: Omnis homo primum bonum vinum ponit: et cum inebriati fuerint, tunc id, quod deterius est. Tu autem servasti bonum vinum usque adhuc.
Hoc fecit initium signorum Iesus in Cana Galilææ: et manifestavit gloriam suam, et crediderunt in eum discipuli eius.
Post hoc descendit Capharnaum ipse, et mater eius, et fratres eius, et discipuli eius: et ibi manserunt non multis diebus.
Et prope erat Pascha Iudæorum, et ascendit Iesus Ierosolymam:
et invenit in templo vendentes boves, et oves, et columbas, et numularios sedentes.
Et cum fecisset quasi flagellum de funiculis, omnes eiecit de templo, oves quoque, et boves, et numulariorum effudit æs, et mensas subvertit.
Et his, qui columbas vendebant, dixit: Auferte ista hinc, et nolite facere domum Patris mei, domum negotiationis.
Recordati sunt vero discipuli eius quia scriptum est: Zelus domus tuæ comedit me.
Responderunt ergo Iudæi, et dixerunt ei: Quod signum ostendis nobis quia hæc facis?
Respondit Iesus, et dixit eis: Solvite templum hoc, et in tribus diebus excitabo illud.
Dixerunt ergo Iudæi: Quadraginta et sex annis ædificatum est templum hoc, et tu in tribus diebus excitabis illud?
Ille autem dicebat de Templo corporis sui.
Cum ergo resurrexisset a mortuis, recordati sunt discipuli eius, quia hoc dicebat, et crediderunt Scripturæ, et sermoni, quem dixit Iesus.
Cum autem esset Ierosolymis in Pascha in die festo, multi crediderunt in nomine eius, videntes signa eius, quæ faciebat.
Ipse autem Iesus non credebat semetipsum eis, eo quod ipse nosset omnes,
et quia opus ei non erat ut quis testimonium perhiberet de homine: ipse enim sciebat quid esset in homine.