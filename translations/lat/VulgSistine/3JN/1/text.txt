Senior Gaio charissimo, quem ego diligo in veritate.
Charissime, de omnibus orationem facio prospere te ingredi, et valere, sicut prospere agit anima tua.
Gavisus sum valde venientibus fratribus, et testimonium perhibentibus veritati tuae, sicut tu in veritate ambulas.
Maiorem horum non habeo gratiam, quam ut audiam filios meos in veritate ambulare.
Charissime, fideliter facis quidquid operaris in fratres, et hoc in peregrinos,
qui testimonium reddiderunt charitati tuae in conspectu Ecclesiae: quos, benefaciens, deduces digne Deo.
Pro nomine enim eius profecti sunt, nihil accipientes a Gentibus.
Nos ergo debemus suscipere huiusmodi, ut cooperatores simus veritatis.
Scripsissem forsitan Ecclesiae: sed is, qui amat primatum gerere in eis, Diotrephes, non recipit nos.
propter hoc si venero, commonebo eius opera, quae facit: verbis malignis garriens in nos: et quasi non ei ista sufficiant: neque ipse suscipit fratres: et eos, qui suscipiunt, prohibet, et de Ecclesia eiicit.
Charissime, noli imitari malum, sed quod bonum est. Qui benefacit, ex Deo est: qui malefacit, non videt Deum.
Demetrio testimonium redditur ab omnibus, et ab ipsa veritate, sed et nos testimonium perhibemus: et nosti quoniam testimonium nostrum verum est.
Multa habui tibi scribere: sed nolui per atramentum et calamum scribere tibi.
Spero autem protinus te videre, et os ad os loquemur. Pax tibi. Salutant te amici. Saluta tu amicos nominatim.
