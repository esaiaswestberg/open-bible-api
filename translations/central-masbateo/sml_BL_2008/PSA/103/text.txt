Pudjiku si Yawe min deyom pangatayanku. Pudjiku ōnna sussi min palnyawahanku maka min kuwat-anggauta'ku.
Aho', pudjiku PANGHŪ' min deyom pangatayanku, mbal takalipat kamemon kahāpan ya bay pamuwanna.
Sabab iya ya angampun kamemon paldusahanbi. Iya ya amauli' kamemon sakibi.
Iya isāb angal'kkat kallumbi min lahat kamatayan. Iya isab amalipatan ka'am lasa maka ase'.
Iya ya amuwanan ka'am ginisan kahāpan ya makahāp palasahanbi, angkan tabawi' bay kosog kabata'bi. Sapantun kam belle' ya mbal ata'u binale'.
Abontol PANGHŪ'-Yawe ma kahinanganna kamemon, pinabontol e'na hukuman ma sasuku pininjala' e' sara'.
Bay pata'una si Musa pasal kaniyatanna. Bay pa'nda'na hinangna ni bangsa Isra'il.
Patiase'un maka patilasahun asal PANGHŪ'-Yawe, mbal akagit atayna magdai'-dai', gom pa'in palabi lasana tuman.
Mbal iya paddas amabukag, mbal anatas ka'astolna sampay ni kasaumulan.
Mbal kita pinat'nna'an kabinasahan ya makatōpan dusata. Mbal kita tinungbasan e'na ma buwat hinangta ala'at.
Sabab-kalna', landu' aheya lasana ma sasuku magmatāwan iya. Mbal tabista kaheya lasana itu, buwat diyata' langit mbal tabista langkawna min babaw dunya.
Pinalawak e'na paldusahantam, buwat lawak sobangan maka s'ddopan.
Aheya ase' ma sasuku magmatāw ma iya, buwat ka'ase' matto'a ma panganakna.
Sabab kinata'uwan asal e'na ya bay pangompolan kitam manusiya'. Taentomna in kitam bay nihinang min bagunbun tana'.
Ya niōnan manusiya' itu mbal anatas, sapantun parang-parang dai'-dai' patubu'. Sapantun sumping huma dai'-dai' manisna.
Pagtumbuk pa'in baliyu, magtūy halam na. Mbal taentom bay kamahē'na.
Malaingkan ya kasi-lasa PANGHŪ' ni sasuku magmatāw ma iya anatas min awal tagna' sampay ni kasaumulan. Pasampay kahandakna abontol ni anak-mpu saga a'a kamemon,
sasuku amogbogan kapagsulutan sigām maka Tuhan, maka atukid ameya' ma pandu'na.
Pinatuman e' si Yawe pagparintana ma sulga' ati magtuhan iya ma papanjarihanna kamemon.
Pudjihunbi PANGHŪ'-Yawe, ka'am saga mala'ikatna patikawasahun ya angahinang kahandak Tuhan, ya ameya' ma panoho'anna.
Pudjihunbi PANGHŪ', ka'am kalaksa'-laksa'an ya sosoho'anna ma deyom sulga', maka ka'am ya maghinang kabaya'anna.
Pudjihunbi PANGHŪ', ka'am papanjarihanna, pudjihunbi iya maingga-maingga ma pagparintahanna. Pudjiku isab PANGHŪ' sampay min buli'-atayku.