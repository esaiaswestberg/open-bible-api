O Yawe, kalehun lagi' pangamu'-ngamu'ku. Kalehun panganjunjungku, ka'ase'in aku. Pasa'ut ka kono' anabangan aku, sabab kapangandolan ka maka abontol.
Aku itu sosoho'annu, da'a aku sara'un, sabab halam aniya' manusiya' abontol ma pang'nda'nu.
Tinurul aku he' bantaku, ginindasan aku e'na, pinodjak aku. Pinat'ddas aku he'na ma deyom kalendoman, sapantun a'a at'ggol na kamatayna.
Halam aniya' kaholatanku, alamma palnyawahanku, angaloyot pangatayanku kabowa sukkalna.
Amagtak ni atay saga patahunan palabay, angahona'-hona' aku pasal kahinangannu, amikil-mikil pasal hinang tangannu kamemon.
Jari anangga aku tudju ni ka'a, mbal kasandalan pagmatay ma ka'a, sapantun a'a patay bohe' ma lahat apanggang.
O PANGHŪ', pasa'ut lagi' ka anambung, sabab angalongkoy iman-nyawaku. Bang ka pataikut min aku, tantu aku pasali' ni saga a'a ya amole' lahat.
Bang pa'in aniya' habal pagdai'-llaw angalapalan aku pasal lasanu kakkal, sabab angandol du aku ma ka'a. Pandu'in aku lān ya wajib pal'ngngananku, sabab ka'a ya pangaholatan palnyawahanku.
O Yawe, liyusun aku kono' min saga bantaku, sabab ka'a ya patapukanku.
Pandu'in aku bo' tabeya'ku ai-ai pangahandaknu aku, sabab ka'a ya Tuhanku. Bang pa'in aku minaliman he' Rū-nu ahāp, supaya aku makal'ngngan ma lān aratag.
Ya PANGHŪ', pakallumun aku ma sabab kabantug ōnnu. Puwasin aku min kasukkalan ma sabab kabontol palangaynu.
Laglagun lagi' palbantahanku ma sabab lasanu kakkal. Pahalamun saga a'a kamemon ya anguntarahan aku, sabab atanu du aku.