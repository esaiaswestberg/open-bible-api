Sasuku pat'nna' ma sindungan Tuhan Mahatinggi pahali-hali ma limbuhan Sangat Kawasa.
Buwattitu pah'llingku, “Si Yawe ya pahogotanku. Sapantun iya kuta' patapukanku, pangandolanku iya.”
Tantu iya amuwasan ka'a min jallat ya pinat'nna'an ka'a, maka min saki makapatay.
Tinambunan ka e'na ma sabakanna, ibarat manuk. Pasindung ka ma deyo' pikpikna. Tuhan ya sapantun ād makahampanan ka'a sabab mbal to'ongan apinda kajarihanna.
Mbal kagawahannu bangsa magl'l'ngngan ma kalendoman, atawa budjak ya nihiyak waktu llaw.
Mbal isāb katāwannu saki maglunsulan ma sangom, atawa bonglay ya makalaglag bang ugtu llaw.
Abugtang pa'in dangibu a'a ma atagnu kowan, sangpū' ngibu pa'in ma atagnu gibang, mbal ka talapay.
Ta'nda' hal he' matanu bang ai panungbas Tuhan ma saga a'a jahulaka'.
Bang Tuhan Mahatinggi ya pataptapannu, hatina si Yawe ya patapukanku isab,
mbal ka t'kkahan bala', mbal sinekot luma'nu he' saki bonglay,
sabab aniya' saga mala'ikat sinō' he' Tuhan angahampanan ka'a pi'ingga-pi'ingga pal'ngnganannu.
Tinayak ka e' sigām bo' mbal makasantuk tape'nu ni batu.
Gi'ikannu halimaw maka sowa d'ppong, kagindasan e'nu halimaw maka buwaya.
Angallam si Yawe, yukna, “Alasa a'a itu ma aku, angkan liyusku iya min kajahatan, Angaku iya ma ōnku, angkan iya hampananku.
Pagsabbutna ma aku, sambunganku magtūy. Pataptap aku ma iya hinabuna ma deyom sukkal. Tabangku iya ma deyom kasigpitan, maka buwananku iya ōn abantug.
Ka'amuhan iya pagga pataha'ku umulna. Pata'uku iya bang buwattingga pangalappasku.”