Pudji ni si Yawe! Pudjihunbi iya min deyom sulga', pudjihunbi min kalangahan langit.
Ka'am saga mala'ikatna, pudjihunbi iya, ka'am sosoho'anna patikawasahun, pudjihunbi.
Ka'am mata llaw maka bulan, pudjihunbi si Yawe, ka'am saga bitu'un magsasahaya, pudjihunbi iya.
Saga ma kalangkawan katapusan, amudji kam ma iya, Saga bohe' ma diyata'an langit, amudji kam.
Patut pinabantug ōn si Yawe e' ai-ai pinapanjari sabab angallam sadja iya ati paniya' magtūy.
Pinat'nna'an sigām lugal min kahandakna, pinat'nna'an sigām ganta'an ya anatas ni kasaumulan.
Pudjihunbi si Yawe ma kaluha'an dunya, ka'am saga sattuwa maka sasuku ma kategob-tegoban,
l'tte' maka tigtigan aes, alu' aes maka gabun, saga badju ya angahinang kabaya'anna,
kamemon kabūd-būran maka kabīd-bīran, saga kabbun maka saga kayu sidro,
kaginisan sattuwa talun maka kamemon sapi' ni'ipat, manuk-manuk palē maka manuk-manuk pikpikan
saga kasultanan ma dunya maka palbangsa-bangsahan, saga a'a balbangsa maka saga magbabaya',
saga onde' baha'u subul-budjang, kamanahutan maka kato'ahan.
Papudjihun kamemon pinapanjari itu, soho'un amabantug ōn si Yawe sabab luwal ōnna ya patut binantug. Minsan maingga ma dunya, minsan isab ma sulga' halam aniya' makaliyu min kamahaldika'an si Yawe.
Aniya' a'a patikosogun pinaniya' e'na panabang saga a'ana, a'a pinagmahaltabatan e' kamemon suku'na, e' saga panubu' si Isra'il, ya bangsa kalasahanna.