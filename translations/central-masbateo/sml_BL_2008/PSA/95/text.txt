Dai' na kam, magkalang kitam ni si Yawe kabowa kakōgan, Patanogtam suwalatam ni iya, ya pinagsambatan Batu-Lakit panglappasan.
Sūng kitam anukbal pagsukulan ni iya, paheyatam iya labay min kalangan maka tarasul.
Sababna si Yawe ya Tuhan makaga'os, sultan abantug, alanga min katuhan-tuhanan kamemon.
Tinayak he'na po'onan dunya itu. Dapuna asal saga kapussukan būd.
Suku'na asal saga katahikan, sabab iya ya bay amapanjari. Iya na isab bay angompol gintana'an.
Dai' na kam, pasujud kitam amudji iya. Angōk-tu'ut kitam ma alopan PANGHŪ' Magpapanjari,
kalna' in iya pagtuhanantam, maka kitam saga a'ana, sapantun bili-bili ma pangipatanna. Na, ma llaw itu, bang takalebi bissala Tuhan, yukna,
“Da'a patuwasunbi kōkbi buwat bay ka'mbo'-mbo'anbi ma Meriba, buwat bay ma Massa isab, ma lahat paslangan.
Bay aku sinulayan maka tinukas he' ka'mbo'anbi, sinulayan aku he' sigām, minsan du bay kalabayan he' sigām kahinanganku.
Mpatpū' tahun bay kap'ddi' atayku ma pangkatan ina'an-i. Saga a'a itu,” yukku, “mbal makatotog ameya' ma aku. Halam tata'u e' sigām kaul-pi'il ya kabaya'anku.
Bay akagit atayku ati pagsapahanku sigām,” yukku, “Saga a'a itu mbal to'ongan pasōd ni lahat pahalian bay tagamaku.”