Aheya kahāpan ma sasuku niampun kala'atanna, sasuku pinapasan paldusahanna.
Aheya kahāpan ma sasuku abontol ma bistahan PANGHŪ', sasuku halam aniya' kaputingan ma pangatayanna.
Sat'ggol limbunganku dusaku, anitis na pa'in bokogku ma sabab pangandahingku kahaba' llaw.
Kabuhatan aku llaw-sangom, sali' kahantang tangannu ya makabuhat. Angalongkoy kuwat-anggauta'ku, buwat a'a apanggang ma musim pang'llaw.
Malaingkan bay tapamattanku dusaku ni ka'a, halam bay limbunganku kala'atanku. Yukku, “Gom aku magpasab'nnal ni PANGHŪ',” magtūy ta'ampunnu kasā'anku kamemon.
Angkan sasuku magtata'at subay angamu'-ngamu' ni ka'a ma waktu kahanggawna. Bang pasōng kasusahanna sapantun latap alalom, mbal iya alimun he' susa.
O Tuhan, ka'a ya patapukanku, ka'a ya angahampanan aku min kajahatan. Alibut aku e' saga a'a magkalangan aku ma sabab kalappasnu ma aku.
Yuk Tuhan ni aku, “Pandu'anta ka lān ya wajib palabayannu. Hūganta ka gara' ati peyananku ka.
Da'a ka pasali' ni kajarihan kura', ya halam aniya' akkalna. Mbal tasoho' hayop inān, mbal tapasekot ni ka'a, luwal bang sangonannu kakkang maka engkot.”
Aheya karukka'an saga a'a ya ala'at kajarihanna, saguwā' sasuku angandol ma si Yawe, ap'nno' iya e' kasi-lasa PANGHŪ'.
Kalasiginbi si Yawe. Pakoyag kam sasuku ahāp kajarihanbi. Magkalang kam sasuku abontol itikadbi.