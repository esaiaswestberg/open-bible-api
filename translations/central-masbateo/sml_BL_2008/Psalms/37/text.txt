Da'a kahanggawinbi saga a'a jahulaka', da'a isab pangihirinbi saga a'a maghinang kala'atan!
Sapantun sigām parang-parang al'kkas alanos, sapantun dahun ak'llos magdai'-dai'.
Angandol sadja kam ma PANGHŪ'-Yawe, hinangunbi kahāpan. Pat'nna' kam ma lahatbi porol, pat'nna' kam ma deyom kasannangan.
Paglasiginbi PANGHŪ' ati kabuwanan kam ai-ai ya makasulut pangatayanbi.
Pama'andolunbi kahālanbi ni PANGHŪ', pasangdolinbi iya, ati tahinang e'na ya amu'bi.
Pinabukis he'na ka'adilanbi, sapantun sawa ya pabukis dai'-llaw, pinasaplag kabontol palkala'bi, sapantun sinag llaw bang augtu.
Pat'mmun kam ma alopan si Yawe, lagarinbi iya. Da'a kam asusa bang auntung saga a'a kasehe'an, bang tahinang kagara'an sigām ajahallis.
Da'a kam angastol! Da'a kam angamahit! Da'a papasu'un ataybi, tantu ala'at kat'kkahanna.
Sabab pinahalam saga a'a ala'at kajarihanna, saguwā' sasuku angasa ma PANGHŪ' pinusaka'an lahat itu.
Mbal at'ggol, pahalam saga a'a ala'at itu. Minsan painay e'bi amiha, mbal tabāk.
Sagō' saga a'a areyo' pangatayanna pinasuku'an lahat itu, ati halam aniya' makasasaw kasannangan sigām.
Binantuhan a'a ahāp atayna he' a'a jahulaka'. Ang'ttop le'e saga a'a inān, tanda' sin kab'nsi sigām ma a'a ahāp.
Malaingkan pinagtittowahan he' PANGHŪ' saga a'a jahulaka', sabab kata'uwanna aniya' llaw pangangganta' ma sigām.
Angahublut kalis saga a'a jahulaka', anakap ba'ugan pana' sigām, bo' tapana' e' sigām saga a'a kamiskinan maka kasigpitan. Ya maksud sigām amapatay saga a'a abontol atayna.
Saguwā' papelleng kalis inān angandugsu' jantung sigām, pinagpōng-pōng isab saga ba'ugan pana' sigām.
Minsan akulang ai-ai ya palsuku'an ma saga a'a abontol, labi ahalga' ko' inān min alta' manglabi-labihan ya palsuku'an saga a'a ala'at.
Sabab pahalam ya ga'osan saga a'a jahulaka', sagō' angandapit PANGHŪ'-Yawe ma saga a'a abontol palangayna.
Niayuput e' si Yawe kallum sasuku mbal katōngan dusa ati anatas pusaka' sigām sampay ni kasaumulan.
Mbal sigām aiya' bang t'kkahan kasigpitan. Minsan ma waktu gotom, maka'ssohan kinakan sigām.
Malaingkan saga a'a jahulaka' magka'at lullun. Palanyap saga palbantahan PANGHŪ', ibarat humbu. Ibarat sigām kalingkat sumping ya patomo' ma deya, dai'-dai' du palanos bo' halam na.
Angutang saga a'a ala'at sagō' mbal amayad. Saguwā' saga a'a ahāp magmura sadja,
sabab sai-sai kabuwanan pahala' he' PANGHŪ' pinusaka'an lahat itu. Saguwā' sai-sai sinapdahan e' PANGHŪ', tantu magmula.
Bang kasulutan PANGHŪ' ma kaul-pi'il a'a, pinatotog e'na tekangna.
Minsan iya makarugtul, mbal tabowa pahantak, sabab PANGHŪ'-Yawe ya amalutan tanganna.
Min kaonde'-onde'ku sampay ni kato'aku itu, halam aniya' a'a abontol bay ta'nda'ku pinasagaran he' Tuhan. Halam isab ta'nda'ku anak a'a inān tabowa angamu' kinakan.
Magmura sadja sigām amuwan maka amautang, angkan pinaniya'an pahala' saga anak sigām e'.
Angkan yukku, pataikut kam min kala'atan bo' patukid ma kahāpan, ati taptap kam pat'nna' ma lahatbi porol.
Angkan buwattē', sabab kasulutan PANGHŪ' ma a'a angahinang kabontolan. Mbal palehomna saga a'a ya atukid angisbat iya. Nihampanan e'na saga a'a suku'na sampay ni kasaumulan, saguwā' bin'kkat e'na napas saga a'a maghinang kala'atan.
Pamusaka' ma a'a ahāp ya lahat sigām porol, ati maglahat sigām maina'an salama-lama tahun.
Bang a'a asussi pangatayanna, amissala iya pangita'u, abontol maka asaltun himumūnganna.
Ina'an ma deyom atayna sara'-manara' min Tuhanna, angkan mbal parasdas tape'na.
Tinipu saga a'a ahāp palangayna he' a'a ala'at, sabab angamohot amapatay,
saguwā' mbal pinasagaran he' si Yawe saga a'ana gina'os he' a'a jahulaka'. Bang sigām pinaharap ni huwis, mbal tugutanna sigām taluwa' hukuman.
Pangaholatinbi PANGHŪ', bogboginbi panoho'anna ati pinalanga kam bo' pinusaka'an lahatbi porol. Song isab ta'nda'bi saga a'a jahulaka' pinahalam.
Aniya' bay ta'nda'ku a'a landu' ajahat maka abigsi', ahāp sadja kahālanna, sapantun kayu alabung dahunna, ya patomo' ma tana' bay asal patomo'anna.
Sagō' da'a ka pilang'llaw paglabayku minnē', na halam na. Minsan painay he'ku amiha iya, halam to'ongan tabākku.
Kira-kirahunbi a'a halam dusahan, pangli'unbi a'a abontol palangayna, sabab ahāp kasōngan ma saga a'a mbal bilahi maglugat.
Saguwā' tantu pinaka'at kamemon saga baldusa, halam aniya' kasōngan a'a maghinang kala'atan.
Lappasan sasuku asussi pangatayanna, sabab min PANGHŪ', ya sapantun kuta' pasindungan a'ana bang t'kkahan bala'.
Tinabang sigām e' si Yawe, pinuwas e'na min kasigpitan. Niliyus sigām e'na min ga'osan saga a'a jahallis, nilappas isab sigām sabab Tuhan iya pangandolan.