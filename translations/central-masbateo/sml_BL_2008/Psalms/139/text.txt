O Yawe, bay aku tatabnu, kata'uwannu aku maka kapaga'aku.
Ata'u ka ma katingkō'ku maka ma kapundukku, kasakupannu pamikilku minsan min kalawakan.
Ata'u ka ma kalunsulku maka kalegeku, tahimangkannu kajarihanku kamemon.
O Yawe, bang aku sōng amaluwas bissala, asal kata'uwannu kamemonna ma halam gi' tak'bbat.
Nilikusan aku e'nu min dahuwan maka min bukutan, kapat'nna'an aku tangannu.
Landu' makahaylan pangita'u buwattilu, mbal takannalku. Landu' alanga, mbal ta'abutku.
Ya PANGHŪ', pi'ingga aku bo' makalahi min Rū-nu? Pi'ingga palahianku bo' kaillaganku haddaratnu?
Bang aku pa'angkat ni langit diyata', mailu ka asal. Bang aku pabahak ma lahat kamatay, mailu isab ka.
Bang aku paleyang ni pasobangan llaw ati maglahat aku ma dambila' s'llang,
ina'an ka isab angamaliman aku, komkomannu aku maka tangannu sakap kowan.
Bang aku angupama, yukku, “Tantu aku katambunan e' kalendoman, papinda isab llaw ni sangom ma katilibutku,”
halam aniya' dapat, sabab halam aniya' lendom ma ka'a. Minsan sangom anahaya sali' llaw, sabab sali' du lendom maka sawa bang ma ka'a.
Ka'a PANGHŪ', bay amapanjari ginhawa-baranku, tabatuk e'nu pagdayawku hinabuku lagi' ma deyom kandang ina'ku.
Aheya pudjiku ni ka'a, sabab ainu-inu aku, sinōd aku tāw, ma sabab ginhawa-baran ya hinangannu aku. Tata'uku asal, makainu-inu kahinangan kamemon.
Halam katapukan min ka'a pagdayaw baranku waktu lagi' kapagbatuk ma aku ma kuta' kuddarat. Waktu isab kapanganyam ma aku ma kalaloman gumi,
ta'nda'nu aku ma halam gi' ajukup kapaga'aku. Tasulat asal saga llaw ya pangangganta'nu ma aku, tasulat ma deyom kitabnu, tasulat dahū lagi' min llaw kalahilku.
Ya Tuhan, ahalga' ma aku kahona'-hona'nu, kumarukan hekana, mbal tasipat.
Bang aku angitung kahona'-hona'annu, paheka lagi' min solagan gusung ma kaluha'an dunya.
Ya Tuhan, bang pa'in papataynu saga a'a jahallis! Ka'am saga bula'ug, ala'an kam min aku!
Tuhan, pinamūng-mūngan ka pangkal e' saga a'a inān, pinahina' ōnnu e' palbantahannu.
O Yawe, aheya kab'nsiku ma sasuku ab'nsihan ka'a. Sasuku angatu ma kapagbaya'nu, asammal ma pang'nda'ku.
Mbal kasandalan kab'nsiku ma saga a'a inān, itungku sigām sali' bantaku.
O Tuhan, lilingun aku bo' tata'unu deyom pangatayanku, tatabun aku bo' tata'unu bang ai kahanggawanku.
Tandingun aku, ya aniya' makala'at ma iman-nyawaku, ati malimin aku ma lān ya kakkal min awal ni ahil.