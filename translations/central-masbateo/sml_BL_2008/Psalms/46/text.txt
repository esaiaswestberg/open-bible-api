Tuhan ya patapukanta maka pangā'anta kosog, asakap iya anabang bang aniya' kasukkalan.
Angkan kita mbal tināw minsan ajogjog dunya, minsan al'bbos kabūd-būran tudju ni timbang.
Aho', minsan magabal tahik, minsan amukal, minsan isab ahenggol saga būd he' kosog haus.
Sagō' aniya' sapa' anasahan amowa kakōgan ni da'ira Tuhan, ni lugal sussi ya haddarat Tuhan Mahatinggi.
Ina'an Tuhan ma deyom da'irana, angkan mbal pajudjal. Pagk'llat llaw, tinabang he' Tuhan.
Maglengogan kabangsa-bangsahan. Pah'bba' kapagsultanan. Angabtang sadja Tuhan, magtūy atunaw dunya.
Pataptap PANGHŪ' Sangat Kawasa ma kita, kuta' pasindunganta ya Tuhan pangkatta si Yakub.
Dai' kam, nda'unbi kahinangan si Yawe, ya hinang makak'bbal atay bay tahinangna ma dunya.
Pinahondong he'na ba'anan pagbono' ma kaluha'an dunya. Pinagpōng he'na ba'ugan pana', pinagp'ppot saga budjak, Pinagtunu' tampan sundalu ma deyom api.
“Pahali kam, pahati kam in aku Tuhan. Patut aku pinalanga he' kabangsa-bangsahan. Patut aku pinalanga to'ongan ma dunya.”
Pataptap PANGHŪ' Sangat Kawasa ma kita, Kuta' pasindunganta ya Tuhan pangkatta si Yakub.