¶ Na BIKPELA i toktok long Moses na tok,
Dispela mas i stap lo bilong lepra man long de bilong em i kamap klin. Wanpela i mas bringim em long pris.
Na pris mas i go ausait long kem. Na pris mas i lukluk na, harim, sapos sik bilong lepra i kamap orait long dispela lepra man,
Orait pris i mas givim strongpela tok long kisim bilong dispela man i laik kamap klin, tupela klinpela pisin i stap laip na sampela diwai sida na retpela kala na hisop.
Na pris i mas givim strongpela tok long wanpela i mas kilim i dai pinis wanpela pisin insait long wanpela sospen graun antap long wara i ran i go.
Na bilong dispela pisin i stap laip yet, em i mas kisim dispela na dispela diwai sida na retpela kala na hisop. Na em i mas putim ol wantaim pisin i stap laip yet long dispela blut bilong pisin em i bin kilim i dai antap long wara i ran i go.
Na em i mas tromoi isi isi liklik bilong dispela sevenpela taim long man i laik kamap klin long lepra. Na em i mas tokaut klia long dispela man i klin. Na em i mas larim pisin i stap laip yet i kamap fri long graun i op.
Na man i laik kamap klin mas wasim klos bilong em na katim bilong rausim olgeta gras bilong em na wasim em yet long wara, bai em i ken stap klin. Na bihain long dispela em i mas kam insait long kem, na em i mas wet ausait long haus sel bilong em sevenpela de.
Tasol em i mas i stap olsem long de namba seven, long em i mas katim bilong rausim olgeta gras bilong em long het bilong em na mausgras bilong em na antap long ol ai bilong em, yes em olgeta gras bilong em em i mas katim bilong rausim. Na em i mas wasim klos bilong em na tu em i mas wasim skin bilong em long wara na em bai stap klin.
¶ Na long de namba et em i mas kisim tupela pikinini sipsip man i no gat mak nogut na wanpela pikinini sipsip meri i stap aninit long wanpela krismas na i no gat wanpela mak nogut, na tripela bilong tenpela hap bilong wanpela dil bilong gutpela plaua bilong wanpela ofa bilong kaikai ol i bin abusim wantaim wel na klostu wanpela log bilong wel.
Na pris husat i mekim em klin i mas makim dispela man i laik kamap klin na ol dispela samting i kamap ples klia long pes bilong BIKPELA, long dua bilong haus sel holi bilong bung bilong ol manmeri.
Na pris i mas kisim wanpela pikinini sipsip man na ofaim em bilong i stap ofa bilong pasin bilong sakim lo na dispela log bilong wel na mekim ol i kam i go bilong i stap ofa bilong i kam i go long pes bilong BIKPELA.
Na em i mas kilim i dai dispela pikinini sipsip long ples em i mas kilim i dai ofa bilong sin na ofa i kuk olgeta long ples holi. Long wanem, olsem ofa bilong sin i bilong pris, ofa bilong pasin bilong sakim lo i stap olsem tasol. Dispela em i holi olgeta.
Na pris i mas kisim sampela bilong blut bilong ofa bilong pasin bilong sakim lo na pris i mas putim dispela long poin bilong ia i long han sut bilong man i laik kamap klin, na long bikpela pinga bilong han sut bilong em, na long bikpela pinga bilong fut i stap long han sut bilong em.
Na pris i mas kisim sampela bilong dispela wan log bilong wel na kapsaitim dispela i go long insait bilong han kais bilong em yet.
Na pris i mas putim pinga bilong han sut long dispela wel i stap long han kais bilong em na em i mas tromoi isi isi sampela bilong wel long pinga bilong em sevenpela taim taim em i stap long pes bilong BIKPELA.
Na bilong dispela wel i stap yet long han bilong em, pris i mas putim dispela long arere bilong antap bilong ia i stap long han sut bilong man i laik kamap klin, na long bikpela pinga bilong han sut bilong em, na long bikpela pinga bilong fut i stap long han sut bilong em na i antap long dispela blut bilong ofa bilong pasin bilong sakim lo.
Na wel i stap yet i stap long han bilong pris em i mas kapsaitim antap long het bilong man i laik kamap klin. Na pris i mas mekim ofa bilong karamapim long mekim i kamap wanbel i bilong em long pes bilong BIKPELA.
Na pris i mas ofaim ofa bilong sin na mekim ofa bilong karamapim long mekim i kamap wanbel i bilong man i laik kamap klin long dispela samting i mekim em i no klin, na bihain long dispela em i mas kilim i dai dispela ofa bilong kuk olgeta.
Na pris i mas ofaim ofa bilong kuk olgeta na ofa bilong kaikai antap long alta. Na pris i mas mekim ofa bilong karamapim long mekim i kamap wanbel i bilong em na bai em i stap klin.
¶ Na sapos em i stap rabisman na em i no inap kisim ol dispela, orait em i mas kisim wanpela pikinini sipsip bilong i stap ofa bilong pasin bilong sakim lo long i stap long i kam i go long mekim ofa bilong karamapim long mekim i kamap wanbel i bilong em, na wanpela bilong tenpela hap dil bilong gutpela plaua ol i bin abusim wantaim wel bilong i stap ofa bilong kaikai na wanpela log bilong wel.
Na tupela pisin balus o tupela yangpela pisin olsem em i ken kisim, na wanpela i mas i stap ofa bilong sin na arapela i ofa i kuk olgeta.
Na em i mas bringim ol dispela long namba et de bilong em i kamap klin na i kam long pris long dua bilong haus sel holi bilong bung bilong ol manmeri long pes bilong BIKPELA.
Na pris i mas kisim pikinini sipsip bilong ofa bilong pasin bilong sakim lo na dispela log bilong wel na pris i mas mekim ol i kam i go bilong ofa bilong i kam i go long pes bilong BIKPELA.
Na em i mas kilim i dai dispela pikinini sipsip bilong ofa bilong pasin bilong sakim lo na pris i mas kisim sampela bilong dispela blut bilong ofa bilong pasin bilong sakim lo na putim dispela long arere bilong antap bilong ia i stap long han sut bilong man i laik kamap klin na long bikpela pinga bilong han sut bilong em na long bikpela pinga bilong fut i stap long han sut bilong em.
Na pris i mas kapsaitim sampela bilong wel i go long insait bilong han kais bilong em yet.
Na pris i mas tromoi isi isi long pinga i stap long han sut sampela bilong wel i stap long han kais bilong em sevenpela taim taim em i stap long pes bilong BIKPELA.
Na pris i mas putim sampela bilong wel i stap long han bilong em i go long arere bilong antap bilong ia i stap long han sut bilong man i laik kamap klin na long bikpela pinga bilong han sut bilong em na long bikpela pinga bilong fut i stap long han sut bilong em antap long ples blut bilong ofa bilong pasin bilong sakim lo i stap.
Na ol wel i stap yet long han bilong pris em i mas putim antap long het bilong man i laik kamap klin, long mekim ofa bilong karamapim long i mekim i kamap wanbel i bilong em long pes bilong BIKPELA.
Na em i mas ofaim wanpela bilong ol pisin balus o bilong ol yangpela pisin olsem em i ken kisim.
Yes wanem samting em inap kisim. Wanpela bilong i stap ofa bilong sin na arapela bilong i stap ofa i kuk olgeta wantaim ofa bilong kaikai. Na pris i mas mekim ofa bilong karamapim long mekim i kamap wanbel i bilong em i laik kamap klin long pes bilong BIKPELA.
Dispela em i lo bilong man i gat sik lepra na han bilong em i no inap kisim ol samting bilong mekim em i kamap klin.
¶ Na BIKPELA i toktok long Moses na long Eron, na tok,
Taim yupela i kam long graun bilong Kenan, Mi givim dispela long yupela bilong holim, na Mi putim sik bilong lepra long wanpela haus bilong dispela graun bilong yupela i holim.
Na papa bilong haus bai kam na tokim pris na tok, I luk olsem long mi i olsem wanpela sik i stap long haus.
Long dispela taim pris i mas givim strongpela tok long ol i mas rausim olgeta samting i stap long dispela haus pastaim long pris i go insait long em long lukim dispela sik, bai olgeta samting i stap insait long haus i no ken kamap i no klin. Na bihain long dispela pris i mas go insait long lukim dispela haus.
Na em i mas lukluk long dispela sik na, harim, sapos sik i stap long ol banis bilong haus long sampela hap i stap daunbilo liklik na ol i grinpela o retpela na ol i luk olsem ol i stap daunbilo long banis bilong haus,
Orait, pris i mas i go ausait long haus long dua bilong haus na pasim haus sevenpela de.
Na pris i mas kam gen long de namba seven, na em i mas lukluk. Na harim, sapos sik i kamap bikpela moa long ol banis bilong haus,
Long dispela taim pris i mas givim strongpela tok long ol i mas tekewe ol ston i gat dispela sik long ol, na ol i mas tromoi ol long wanpela ples i no klin ausait long dispela biktaun.
Na em i mas kirapim ol long skrapim insait bilong haus raun nabaut. Na ol i mas kapsaitim ol das ol i bin skrapim ausait long biktaun long ples i no klin.
Na ol i mas kisim ol arapela ston na putim ol long senisim ol dispela ston, na em i mas kisim arapela simen na em i mas simenim dispela haus.
Na sapos dispela sik i kam gen na kamap long dispela haus bihain long em i bin tekewe ol dispela ston, na bihain long em i bin skrapim haus na bihain long em i simenim dispela,
Orait, pris mas i kam na lukluk na, harim, sapos dispela sik i kamap bikpela moa insait long haus, dispela em i strongpela lepra insait long dispela haus. Em i no klin.
Na em i mas brukim haus, em ol ston bilong em na ol diwai bilong em na olgeta simen bilong dispela haus. Na em i mas karim ol i go ausait long dispela biktaun long wanpela ples i no klin.
Na moa tu, wanem man i go insait long dispela haus olgeta taim dispela i pas, em i mas i stap i no klin inap long apinun tru.
Na man i slipim em yet insait long dispela haus em i mas wasim klos bilong em, na man i kaikai insait long dispela haus em tu i mas wasim klos bilong em.
Na sapos pris bai kam insait na lukluk long dispela, na harim, dispela sik i no bin kamap bikpela moa insait long haus bihain long ol i simenim haus, orait pris i mas tokaut klia long dispela haus em i klin, long wanem dispela sik i kamap orait.
Na em i mas kisim long klinim dispela haus, tupela pisin na diwai sida na retpela kala na hisop.
Na em i mas kilim i dai wanpela bilong ol pisin insait long wanpela sospen graun antap long wara i ran i go.
Na em i mas kisim diwai sida na hisop na retpela kala na pisin i stap laip na putim ol long blut bilong dispela pisin ol i kilim i dai na long wara i ran i go na tromoi isi isi dispela long haus sevenpela taim.
Na em bai klinim dispela haus long blut bilong pisin na long wara i ran i go na long pisin i stap laip na long diwai sida na long hisop na long retpela kala.
Tasol em i mas larim pisin i stap laip i go fri ausait long dispela biktaun na long ples i stap op na mekim ofa bilong karamapim long mekim i kamap wanbel i bilong dispela haus. Na bai dispela i stap klin.
Dispela em i lo bilong olgeta kain sik bilong lepra na sik long het gras o maus gras,
Na bilong lepra bilong klos na bilong haus,
Na bilong skin i kam antap liklik na bilong hap blut i drai i stap antap long sua na bilong dispela liklik waitpela hap i stap.
Em long skulim yupela i taim em i no klin na taim em i klin. Dispela em i lo bilong lepra.