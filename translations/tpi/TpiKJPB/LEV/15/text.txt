¶ Na BIKPELA i toktok long Moses na long Eron, na tok,
Toktok long ol pikinini bilong Isrel na tok long ol olsem, Taim wanpela man i gat susu bilong sua i kamaut long skin bilong em, em i no klin, na dispela susu bilong em em i as bilong dispela.
Na dispela i mas i stap pasin bilong i no stap klin bilong em long dispela susu bilong em. Maski susu bilong sua i ran i go, o skin bilong em i pasim dispela susu, dispela em i pasin bilong i no stap klin bilong em.
Olgeta bet man i gat dispela susu bilong sua i slip long em, ol i no klin. Na olgeta samting em i sindaun long em mas i stap i no klin.
Na wanem man o meri i putim han long bet bilong em, dispela man o meri i mas wasim klos bilong em na wasim em yet long wara na stap i no klin inap long apinun tru.
Na man i sindaun long wanpela samting dispela man i gat dispela susu bilong sua i bin sindaun long dispela, em i mas wasim klos bilong em na wasim em yet long wara, na em i stap i no klin inap long apinun tru.
Na man i putim han long skin bilong man i gat dispela susu bilong sua, em i mas wasim klos bilong em na wasim em yet long wara na stap i no klin inap long apinun tru.
Na sapos man i gat dispela susu bilong sua i spet long man i stap klin, orait dispela man i mas wasim klos bilong em na wasim em yet long wara na stap i no klin inap long apinun tru.
Na wanem sia i stap long baksait bilong hos samting na man i gat susu bilong sua i sindaun long em, dispela sia mas i stap i no klin.
Na wanem man o meri i putim han long wanpela samting i bin stap aninit long em, dispela wanpela i putim han mas i stap i no klin inap long apinun tru. Na man i karim wanpela bilong ol dispela samting, em i mas wasim klos bilong em na wasim em yet long wara na stap i no klin inap long apinun tru.
Na wanem man o meri dispela man i gat susu bilong sua i putim han bilong em i go long em na man i gat susu i no wasim ol han bilong em long wara pastaim, dispela arapela man i mas wasim klos bilong em na wasim em yet long wara na stap i no klin inap long apinun tru.
Na sospen graun dispela man i gat susu bilong sua i putim han long em, ol i mas brukim dispela. Na olgeta sospen i bilong diwai ol i mas wasim long wara.
Na taim dispela man i gat susu bilong sua i kamap klin long dispela susu, orait em i mas makim long em yet sevenpela de bilong em i kamap klin na wasim klos bilong em na wasim skin bilong em long wara i ran i go, na em bai stap klin.
Na long de namba et em i mas kisim i kam long em tupela pisin balus o tupela yangpela pisin na kam long pes bilong BIKPELA long dua bilong haus sel holi bilong bung bilong ol manmeri na givim ol long pris.
Na pris i mas ofaim ol, wanpela bilong i stap ofa bilong sin, na arapela bilong i stap ofa i kuk olgeta. Na pris i mas mekim ofa bilong karamapim long mekim i kamap wanbel i bilong em long pes bilong BIKPELA bilong dispela susu bilong em.
Na sapos wara bilong marit pasin bilong wanpela man i go ausait long em, orait em i mas wasim olgeta skin bilong em long wara na stap i no klin inap long apinun tru.
Na olgeta klos na olgeta skin dispela wara bilong marit pasin i stap long em, ol i mas wasim long wara na ol dispela i stap i no klin inap long apinun tru.
Na meri tu i bin slip wantaim dispela man wara bilong marit pasin bilong em i go lusim em, tupela mas wasim ol yet long wara na stap i no klin inap long apinun tru.
¶ Na sapos wanpela meri i gat susu bilong sua na dispela susu i stap long skin bilong em i stap blut, ol i mas putim em i stap longwe long ol arapela sevenpela de. Na wanem man o meri i putim han long em mas i stap i no klin inap long apinun tru.
Na olgeta samting dispela meri i bin slip long em long taim em i stap longwe, ol mas i stap i no klin. Na olgeta samting em i sindaun antap long em mas i stap i no klin.
Na wanem man o meri i putim han long bet bilong dispela meri, em i mas wasim klos bilong em na wasim em yet long wara na stap i no klin inap long apinun tru.
Na wanem man o meri i putim han long wanpela samting dispela meri i bin sindaun long em, em i mas wasim klos bilong em na wasim em yet long wara na stap i no klin inap long apinun tru.
Na sapos dispela i stap antap long bet bilong dispela meri o antap long wanpela samting em i bin sindaun long em, taim wanpela i putim han bilong em long dispela, em i mas i stap i no klin inap long apinun tru.
Na sapos wanpela man i slip long bet wantaim dispela meri wanpela taim na hap bilong dispela sik mun bilong em i stap long dispela man, em mas i stap i no klin sevenpela de na olgeta hap bilong dispela bet em i slip long em mas i stap i no klin.
Na sapos wanpela meri i gat sik mun planti de na i no long taim em mas i stap longwe, o sapos dispela sik i winim taim bilong em mas i stap longwe, olgeta de bilong dispela blut bilong mekim em i no klin mas i stap olsem ol de bilong em i stap longwe. Em mas i stap i no klin.
Olgeta bet em i slip long em long olgeta de bilong blut bilong em i kamaut mas i stap long em olsem bet bilong em taim em i stap longwe. Na wanem samting em i sindaun long em dispela mas i stap i no klin olsem pasin bilong i no stap klin bilong taim em i stap longwe.
Na wanem man o meri i putim han long ol dispela samting mas i stap i no klin na em i mas wasim klos bilong em na wasim em yet long wara na stap i no klin inap long apinun tru.
Tasol sapos em i kamap klin long sik mun bilong em, orait em i mas makim long em yet sevenpela de na bihain long dispela em mas i stap klin.
Na long de namba et em i mas kisim i kam long em tupela pisin balus o tupela yangpela pisin na bringim ol long pris long dua bilong haus sel holi bilong bung bilong ol manmeri.
Na pris i mas ofaim wanpela bilong i stap ofa bilong sin na arapela bilong i stap ofa bilong kuk olgeta. Na pris i mas mekim ofa bilong karamapim long mekim i kamap wanbel i bilong em long pes bilong BIKPELA bilong dispela blut bilong em i no stap klin.
Long dispela pasin yupela i mas mekim ol pikinini bilong Isrel i stap longwe long ol samting bilong ol i no klin, bai ol i no ken dai pinis long pasin bilong ol i no klin taim ol i mekim haus sel holi bilong Mi i stap namel long ol i kamap doti.
Dispela em i lo bilong man i gat susu bilong sua na bilong man wara bilong marit pasin bilong em i lusim em na em i kamap doti long dispela,
Na bilong meri i gat sik mun bilong em, na bilong man i gat susu bilong sua, bilong dispela man na bilong dispela meri na bilong man i slip wantaim meri i no klin.