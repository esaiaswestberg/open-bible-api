¶ Nau Moses i lukautim bung bilong ol sipsip samting bilong Jetro, em papa bilong meri bilong em, Jetro i pris bilong Midian. Na em i go pas long dispela bung sipsip samting long baksait bilong ples wesan, na em i kam long maunten bilong God, yes long Horep.
Na ensel bilong BIKPELA i kamap ples klia long em insait long lait bilong paia i kamaut namel long wanpela bus. Na em i lukluk na, harim, dispela bus i lait long paia na paia i no kaikai olgeta dispela bus.
Na Moses i tok, Nau bai mi go arere na lukim dispela bikpela samting, em as bilong dispela bus i no kuk olgeta.
Na taim BIKPELA i lukim em i go arere bilong lukim, God i singaut long em long namel bilong dispela bus na tok, Moses, Moses. Na Moses i tok, Mi stap hia.
Na BIKPELA i tok, No ken kam klostu moa. Lusim su long tupela lek bilong yu, long wanem hap yu sanap long em, em i graun i holi.
Na moa tu Em i tok, Mi stap God bilong papa bilong yu, na God bilong Ebraham, na God bilong Aisak, na God bilong Jekop. Na Moses i haitim pes bilong em, long wanem em i pret long lukluk long God.
¶ Na BIKPELA i tok, Tru Mi bin lukim hevi bilong ol manmeri bilong Mi husat i stap long Isip, na Mi bin harim krai bilong ol na as bilong dispela em i ol man i bosim wok bilong ol. Long wanem Mi save long ol bel hevi bilong ol.
Na Mi kam daun long kisim bek ol long han bilong ol Isip, na long bringim ol i kam antap na i kamaut long dispela hap graun na i go long wanpela gutpela na bikpela hap graun, long hap graun i pulap long susu na hani. Em long graun bilong lain Kenan, na lain Hit, na lain Amor, na lain Peris, na lain Hiv, na lain Jebus.
Olsem na nau, harim, krai bilong ol pikinini bilong Isrel i kam long Mi. Na tu Mi bin lukim pasin bilong givim hevi ol Isip i yusim bilong givim hevi long ol.
Olsem na kam nau na bai Mi salim yu i go long Fero, bai yu ken bringim i kamaut long Isip ol manmeri bilong Mi, em ol pikinini bilong Isrel.
¶ Na Moses i tokim God, Mi husat, bai mi ken i go long Fero na bai mi ken bringim i kamaut long Isip ol pikinini bilong Isrel?
Na God i tok, Tru tumas bai Mi stap wantaim yu, na dispela bai i stap mak long yu long Mi bin salim yu. Taim yu bin bringim ol manmeri i kamaut long Isip, yupela bai mekim wok bilong God long dispela maunten.
Na Moses i tok long God, Harim, Taim mi kam long ol pikinini bilong Isrel na tokim ol, God bilong ol papa bilong yupela i bin salim mi long yupela, na ol i tok long mi olsem, Wanem em i nem bilong Em? Long dispela taim bai mi mekim wanem tok long ol?
Na God i tok long Moses, MI STAP OLSEM MI STAP. Na Em i tok, Bai yu tok olsem long ol pikinini bilong Isrel, MI STAP i bin salim mi long yupela.
Na moa tu God i tok long Moses, Bai yu tok olsem long ol pikinini bilong Isrel, God BIKPELA bilong ol papa bilong yupela na God bilong Ebraham, na God bilong Aisak, na God bilong Jekop, Em i salim mi long yupela. Dispela em i nem bilong Mi oltaim oltaim na dispela em bilong holim tingting long Mi i go long ol lain i stap long olgeta taim.
¶ Go, na bungim ol lapun hetman bilong Isrel wantaim, na tok long ol, God BIKPELA bilong ol papa bilong yupela, na God bilong Ebraham, na bilong Aisak, na bilong Jekop i bin kamap ples klia long mi, na Em i spik, Tru Mi bin kam long yupela na lukim dispela samting i kamap long yupela long Isip.
Na Mi bin tok, Bai Mi bringim yupela antap long lusim hevi bilong Isip na i go long graun bilong lain Kenan, na lain Hit, na lain Amor, na lain Peris, na lain Hiv, na lain Jebus, long dispela graun i pulap long susu na hani.
Na ol bai harim gut nek bilong yu. Na bai yu kam, yu na ol lapun hetman bilong Isrel, yupela bai kam long king bilong Isip na yupela bai tokim em, God BIKPELA bilong ol Hibru i bin bungim mipela. Na nau mipela i askim yu long daun pasin long larim mipela i go long tripela de wokabaut long ples i no gat man, bai mipela i ken mekim sakrifais long God BIKPELA bilong mipela.
Na Mi klia long king bilong Isip bai i no larim yupela i go, nogat. Em bai tok nogat long han i strongpela tru.
Na bai Mi taitim han bilong Mi, na paitim Isip long olgeta bikpela wok bilong Mi i save winim tingting, bai Mi mekim ol namel long ol, na bihain long dispela em bai larim yupela i go.
Na bai Mi mekim dispela manmeri i luk gutpela long ai bilong ol lain Isip. Na em bai kamap olsem, taim yupela i go, bai yupela i no go nating.
Tasol olgeta meri wan wan bai dinau long husat i stap klostu long em, na long meri i stap waira long haus bilong em olsem, ol bilas bilong bodi bilong silva na ol bilas bilong bodi bilong gol na ol klos. Na yupela bai putim ol dispela long ol pikinini man bilong yupela na long ol pikinini meri bilong yupela. Na bai yupela i kisim ol kago bilong ol Isip.