¶ Na BIKPELA i tok long Moses, na spik,
Lukim, Mi bin singautim Besalel, pikinini man bilong Uri, em pikinini man bilong Hur, bilong lain bilong Juda, long nem bilong em.
Na Mi bin pulapim em long spirit bilong God, na long save tru na long gutpela save na long save, na long olgeta kain save long mekim wok.
Long mekim ol gutpela wok, long wok long gol, na long silva, na long bras.
Na long katim ol ston long pasim ol, na long sapim ol diwai, long mekim wok long olgeta kain pasin bilong mekim gutpela wok.
Na Mi, harim, bilong i stap wantaim em, Mi bin givim Aholiap, pikinini man bilong Ahisamak, bilong lain bilong Dan. Na Mi bin putim save tru long bel bilong olgeta man i gat bel i save tru, bai ol i ken wokim olgeta samting Mi bin givim strongpela tok long yu long wokim.
Em haus sel holi bilong bung bilong ol manmeri, na bokis kontrak bilong testimoni na sia bilong marimari i sindaun antap long em, na olgeta samting i stap long haus sel holi,
Na tebol na ol samting bilong em, na klinpela lek bilong kandel wantaim olgeta samting bilong em, na alta bilong smok smel,
Na alta bilong kukim ofa wantaim olgeta samting bilong em, na dis bilong waswas na as bilong em,
Na ol klos bilong mekim wok, na ol klos holi i go long Eron, em pris, na ol klos bilong ol pikinini man bilong em, long ol i ken wokim wok long wok bilong pris,
Na wel bilong makim, na switpela smok smel i go long ples holi. Ol bai wokim bilong bihainim olgeta samting Mi bin givim yu strongpela tok long wokim.
¶ Na BIKPELA i tok long Moses, na spik,
Na tu yu mas tok long ol pikinini bilong Isrel, na spik, Tru tumas, yupela mas bihainim ol sabat bilong Mi. Long wanem dispela em i mak namel long Mi na yupela long ol lain tumbuna pikinini bilong yupela, bai yupela ken save long Mi stap BIKPELA husat i mekim yupela i stap klin.
Olsem na yupela i mas bihainim sabat, long wanem dispela em i holi long yupela. Olgeta wan wan i bagarapim dispela, tru tumas yupela i mas kilim em i dai. Long wanem, wanem man o meri i mekim wok long dispela de, dispela tewel mas i bagarap long namel long ol manmeri bilong em.
Yupela i ken mekim wok long sikispela de, Tasol namba seven em i sabat bilong malolo, em holi long BIKPELA. Wanem man o meri i mekim wok long de sabat, tru tumas, ol i mas kilim em i dai.
Olsem na ol pikinini bilong Isrel i mas bihainim sabat, long bihainim sabat namel long ol lain tumbuna pikinini bilong ol, long i stap wanpela kontrak i stap olgeta taim.
Dispela em i mak namel long Mi na ol pikinini bilong Isrel oltaim oltaim. Long wanem long sikispela de BIKPELA i wokim heven na dispela graun, na long de seven Em i malolo na stap isi.
Na taim Em i pinis long poroman wantaim Moses long maunten Sainai, Em i givim Moses tupela hap bilong testimoni, em ol hap bilong ston, pinga bilong God i bin rait long tupela.