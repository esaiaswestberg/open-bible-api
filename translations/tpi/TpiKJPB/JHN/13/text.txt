¶ Nau bipo long dispela bikpela kaikai bilong pasova, taim Jisas i save long aua bilong em i kam pinis long em i mas lusim dispela graun i go long Papa, taim em i bin laikim tru ol dispela bilong em yet husat i stap long dispela graun, em i laikim ol tru inap long pinis.
Na taim apinun kaikai i pinis, Seten nau i putim insait long bel bilong Judas Iskariot, pikinini man bilong Saimon, long putim em long han bilong birua.
Taim Jisas i save long Papa i bin givim olgeta samting i go long tupela han bilong em, na long em i kam long God, na em i go long God,
Em i kirap i lusim apinun kaikai, na slipim ol klos bilong em long sait. Na em i kisim wanpela laplap, na pasim nabaut namel bilong em yet.
Bihain long dispela em i kapsaitim wara long wanpela traipela dis, na em i stat long wasim ol fut bilong ol disaipel, na long klinim ol wantaim dispela laplap we em i pas nabaut wantaim dispela.
Nau em i kam long Saimon Pita. Na Pita i tokim em, Bikpela, ating yu wasim tupela fut bilong mi?
Jisas i bekim na tokim em, Wanem samting mi mekim yu no save long en nau. Tasol yu bai save long en bihain long nau.
Pita i tokim em, Bai i no gat taim long yu wasim tupela fut bilong mi. Jisas i bekim tok long em, Sapos mi no wasim yu, yu no gat hap wantaim mi.
Saimon Pita i tokim em, Bikpela, i no tupela fut bilong mi tasol, tasol tu tupela han bilong mi na het bilong mi.
Jisas i tokim em, Em husat i waswas pinis i no gat nid long waswas, tupela fut bilong em tasol, tasol em i klin olgeta. Na yupela i stap klin, tasol i no yupela olgeta.
Long wanem, em i save long husat bai putim em long han bilong birua. Olsem na em i tok, I no yupela olgeta i klin.
Olsem tasol bihain long em i bin wasim ol fut bilong ol, na em i bin kisim ol klos bilong em, na sindaun gen, em i tokim ol, Yupela save long mi bin mekim wanem long yupela?
Yupela kolim mi Tisa na Bikpela. Na yupela i toktok gut. Long wanem, mi stap olsem.
Nau sapos mi, Bikpela na Tisa bilong yupela, i bin wasim ol fut bilong yupela, yupela tu i mas wasim ol fut bilong yupela wanpela i go long narapela.
Long wanem, mi bin givim yupela wanpela piksa, inap long yupela i ken mekim olsem mi bin mekim long yupela.
Tru tumas, tru tumas, mi tokim yupela, Wokboi i no winim bikman bilong em. Na tu em husat man i salim i no winim man husat i salim em.
Sapos yupela i save long ol dispela samting, amamas i stap long yupela sapos yupela i mekim ol.
¶ Mi no toktok long sait bilong yupela olgeta. Mi save husat mi bin makim. Tasol inap long rait bilong God i ken kamap pinis, Em husat i kaikai bret wantaim mi i bin litimapim baksait bilong fut bilong em i birua long mi.
Nau mi tokim yupela bipo em i kamap, inap long, taim em i kamap olsem, yupela i ken save long mi stap dispela man.
Tru tumas, tru tumas, mi tokim yupela, Em husat i kisim husat man mi salim i kisim mi. Na em husat i kisim mi i kisim em husat i salim mi.
Taim Jisas i bin tok olsem, em i pilim wari long spirit sait, na tokaut klia, na tok, Tru tumas, tru tumas, mi tokim yupela, long wanpela bilong yupela bai putim mi long han bilong birua.
Nau ol disaipel i lukluk wanpela i go long narapela, na ol i gat tupela tingting long em i toktok long husat.
Nau i gat wanpela bilong ol disaipel bilong em i lindaun long bros bilong Jisas, husat Jisas i laikim tru.
Olsem na Saimon Pita i wokim mak wantaim han long em, inap long em i ken askim long i mas husat husat em i toktok long en
Nau em husat i slip long bros bilong Jisas i tokim em, Bikpela, em i husat?
Jisas i bekim tok, Em i dispela, long husat mi bai givim samting bilong putim long sup, taim mi bin putim dispela long sup. Na taim em i bin putim samting long sup, em i givim long Judas Iskariot, pikinini man bilong Saimon.
Na bihain long samting ol i putim long sup, Seten i go insait long em. Nau Jisas i tokim em, Dispela yu mekim, mekim kwiktaim.
Nau i no gat man long tebol i save long wanem as em i tokim dispela toktok long em.
Long wanem, sampela bilong ol i ting olsem, bikos Judas i bin holim bek, long Jisas i bin tokim em, Baim ol dispela samting long yumi gat nid long en long redi long taim bilong dispela bikpela kaikai. O, long em i mas givim samting long ol rabisman.
Nau taim em bin kisim samting ol i putim long sup em go ausait wantu. Na em i nait.
¶ Olsem na, taim em i go ausait pinis, Jisas i tok, Nau Pikinini Man bilong man i kisim glori, na God i kisim glori insait long em.
Sapos God i kisim glori insait long em, God bai givim glori tu long em insait long em yet, na kwiktaim em bai givim glori long em.
Ol liklik pikinini, liklik taim yet mi stap wantaim yupela. Yupela bai painim mi. Na olsem mi tokim ol Ju pinis, We mi go, yupela i no inap kam. Olsem tasol nau mi tokim yupela.
Wanpela nupela tok strong mi givim long yupela, Long yupela i mas gat laikim tru wanpela i go long narapela. Olsem mi bin laikim tru yupela, long yupela tu i mas gat laikim tru wanpela i go long narapela.
Long dispela bai olgeta man i save long yupela i stap ol disaipel bilong mi, sapos yupela i gat laikim tru wanpela i go long narapela.
¶ Saimon Pita i tokim em, Bikpela, yu go we? Jisas i bekim tok long em, We mi go, yu no inap bihainim mi nau. Tasol yu bai bihainim mi bihain long en.
Pita i tokim em, Bikpela, bilong wanem mi no inap bihainim yu nau? Mi bai givim laip bilong mi long tingim yu.
Jisas i bekim tok long em, Yu bai givim laip bilong yu long tingim mi? Tru tumas, tru tumas, mi tokim yu, Kakaruk man bai i no inap singaut, inap long yu bin tok nogat long mi tripela taim.