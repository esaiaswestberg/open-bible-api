¶ Kam klostu bilong harim, yupela ol kantri. Na putim ia gut yupela manmeri. Larim dispela graun na olgeta i stap long em i harim. Em dispela graun na olgeta samting i kamap long dispela.
Long wanem bel nogut bilong BIKPELA i stap long olgeta kantri, na belhat nogut tru bilong Em i stap long olgeta ami bilong ol. Em i bin bagarapim ol olgeta, na Em i bin givim ol long kilim ol i dai pinis.
Ol bai tromoi i go ol man bilong ol ol birua i bin kilim i dai na sting bilong ol bai kamap na lusim bodi bilong ol. Na ol maunten bai kamap olsem wara long blut bilong ol.
Na olgeta bilong planti samting i stap long heven bai pinis, na ol heven bai tantanim bilong bung wantaim olsem wanpela kain buk ol i kolim skrol. Na olgeta bilong planti samting bilong ol bai pundaun olsem lip i pundaun long diwai wain na olsem wanpela fik i pundaun long diwai fik.
Long wanem bainat bilong Mi bai pulap long blut long heven. Harim, em bai kam daun antap long Idumia na long ol manmeri i stap aninit long kot bilong Mi, long mekim kot.
Bainat bilong BIKPELA i pulap long blut. Em i kamap patpela long gris na long blut bilong ol pikinini sipsip na meme, na long gris bilong kidni bilong ol sipsip man. Long wanem BIKPELA i gat wanpela sakrifais long Bosra, na Em i bin kilim i dai planti manmeri long graun bilong Idumia.
Na ol wail abus i gat wanpela kom bai kam daun wantaim ol, na ol yangpela bulmakau man wantaim ol bikpela bulmakau man. Na graun bilong ol bai kamap malumalu long blut, na das bilong ol bai pulap long gris.
Long wanem em i de bilong BIKPELA i bekim pe nogut, na yia bilong wokim ol kompensesen long hevi bilong Saion.
¶ Na ol liklik wara bilong dispela hap bai kamap kolta na das bilong em bai kamap ston sulfa. Na graun bilong dispela hap bai i kamap kolta i paia.
Na dispela i no inap pinis long nait o long de. Smok bilong dispela bai i go antap oltaim oltaim. Long wanpela lain manmeri i go inap long ol pikinini na i go i go, dispela graun bai stap bagarap. I no gat wanpela bai wokabaut long go hapsait long em inap long oltaim oltaim.
Tasol pisin komorant na pisin bitern bai bosim dispela hap. Na tu tarangau bilong nait na kotkot bai stap long dispela. Na BIKPELA bai makim planti tingting i no klia na ol ston bilong i stap nating long dispela hap.
Ol bai singautim ol bikman bilong em long kam long dispela kingdom, tasol i no gat wanpela bai i stap. Na olgeta hetman bilong em bai stap nating.
Na ol diwai i gat nil bai kamap long ol bikpela haus bilong em. Na ol salat na rop i gat nil bai i kamap long ol strongpela haus bilong ami bilong em. Na dispela bai i stap haus bilong ol dragon, na ples op insait long banis bilong ol tarangau bilong nait.
Na tu ol wel animal bilong ples i drai bai i bung wantaim ol wel animal bilong ailan, na wel meme bai i singaut long poroman bilong em. Na tu tarangau bilong nait i gat strongpela bikmaus bai i stap isi long dispela hap na wok long painim wanpela hap em yet inap malolo.
Bikpela kain tarangau bilong nait bai wokim haus bilong em long dispela hap. Na em bai putim kiau na kamapim pikinini na bungim ol aninit long tewel bilong em. Na tu ol bikpela pisin vultur bai bung long dispela hap, na olgeta wan wan bai stap wantaim poroman bilong em.
Yupela i mas lukluk bilong painimaut long buk bilong BIKPELA na ritim. I no gat wanpela bilong ol dispela bai i no kamap tru olgeta. I no gat wanpela bai sot long poroman bilong em. Long wanem dispela i bin givim strongpela tok long maus bilong mi, na spirit bilong Em i bin bungim ol.
Na BIKPELA i bin makim hap bilong ol na han bilong Em i bin brukim na tilim long ol. Ol bai holimpas long dispela hap inap long oltaim oltaim. Wanpela lain bilong ol bai stap long dispela hap na bihain ol bai givim long ol pikinini bilong ol inap long oltaim oltaim.