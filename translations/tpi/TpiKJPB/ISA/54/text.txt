¶ Sing, O lain i no inap karim pikinini, em yu meri i no bin karim. Kirap long singim song na singaut strong yu meri i no bin kisim pen bilong karim pikinini. Long wanem BIKPELA i tok long ol meri i stap nating i gat planti moa pikinini long ol pikinini bilong marit meri.
Mekim hap bilong haus sel bilong yu i kamap bikpela moa, na larim ol i taitim ol arere bilong ol haus sel bilong yu. Yu no ken surik, mekim ol baklain bilong yu i longpela moa, na strongim ol liklik pos bilong yu.
Long wanem yu bai winim arere bilong yu long han sut na long han kais, na tumbuna pikinini bilong yu bai kisim ol lain i no Ju olsem samting papa i laik givim em, na embai mekim ol biktaun i bin stap nating i gat manmeri i stap long ol.
No ken pret, long wanem bai yu no kisim sem. Na tu yu no ken pilim bel nogut, long wanem bai ol i no inap givim sem long yu. Long wanem yu bai lusim tingting long sem bilong taim yu stap yangpela, na bai yu no holim tingting moa long hevi bilong i stap meri man bilong em i dai pinis.
Long wanem Man i bin Wokim yu em i man bilong yu. Nem bilong Em i BIKPELA bilong bikpela ami, na Man bilong Baim Bek yu, na dispela Wanpela i Holi bilong Isrel. Na ol bai kolim Em God bilong olgeta hap bilong dispela graun.
¶ God bilong yu i tok olsem, Long wanem BIKPELA i bin singautim yu olsem wanpela meri man bilong em i bin givim baksait long em na em i stap bel hevi long spirit, na em i bin stap yangpela marit meri taim Mi bin tok nogat long yu.
Long wanem Mi bin givim baksait long yu liklik taim, tasol bai Mi bungim yu long ol bikpela sori.
BIKPELA Man bilong Baim Bek yu i tok, Long liklik belhat tru Mi bin haitim pes bilong Mi long yu liklik taim, tasol bai Mi sori long yu long gutpela pasin i stap oltaim oltaim.
Long wanem, long Mi dispela i stap olsem ol wara bilong Noa. Long wanem olsem Mi bin tok tru antap long ol wara bilong Noa bai i no go moa antap long dispela graun, olsem tasol Mi bin tok tru antap long bai Mi no belhat long yu o hatim yu.
BIKPELA, man i bin sori long yu, i tok, Long wanem ol maunten bai ranawe na ol liklik maunten i no stap moa, tasol gutpela pasin bilong Mi bai i no lusim yu, na tu bai Mi no tekewe kontrak bilong bel isi bilong Mi.
¶ O yu husat i bin kisim bel hevi, na seksek long bikpela win na i no gat wanpela i givim yu bel isi, harim, Mi bai putim ol ston bilong yu long ol naispela kala, na putim ol ston sapaia i kamap ol as ston bilong yu.
Na Mi bai wokim ol windo bilong yu long ol ston aget, na ol dua bilong banis bilong yu long ol karbunkel, na olgeta arere bilong yu long ol naispela ston.
Na BIKPELA bai skulim olgeta pikinini bilong yu, na bikpela bel isi bai stap long ol pikinini bilong yu.
Bai yu sanap strong long stretpela pasin. Bai yu stap longwe long pasin bilong kisim hevi, long wanem bai yu no pret, na longwe long bikpela pret, long wanem bai dispela i no kam klostu long yu.
Harim, tru tumas ol bai bung wantaim, tasol i no long laik bilong Mi. Ol husat i bung wantaim long birua long yu, ol bai pundaun, na em i bilong helpim yu.
Harim, Mi bin wokim long nating man i wokim ain samting na em i winim ol diwai samting i stap long paia, na em i bringim i kam wanpela samting bilong wok long wok bilong em, na Mi bin wokim man bilong bagarapim long bagarapim.
BIKPELA i tok, I no gat wanpela samting bilong pait ol i wokim bilong birua long yu bai stap gutpela, na olgeta wan wan tang i kirap long birua long yu long kot, bai yu sutim tok long ol. Dispela em i samting papa i givim long ol wokboi bilong BIKPELA, na stretpela pasin bilong ol em i bilong Mi.