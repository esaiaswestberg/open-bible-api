¶ Hevi bilong ples daunbilo bilong lukim ol samting olsem driman. Wanem samting i bagarapim yu nau, long yu bin i go antap olgeta long antap long ol haus?
Yu stap pulap long ol bikmaus, yu wanpela biktaun i kirap planti, na yu stap wanpela biktaun i amamas tru. Ol man bilong yu sampela i bin kilim ol i dai, ol i no kilim i dai long bainat na ol i no dai pinis long bikpela pait.
Olgeta hetman bilong yu i bin ranawe wantaim na ol man i sutim banara i pas wantaim ol. Olgeta manmeri i stap long yu ol i bin lusim longwe ples na ranawe, na ol i pas tumas wantaim.
Olsem na mi tok, No ken lukluk long mi. Bai mi krai sori i strongpela. Yu no ken hatwok long givim bel isi long mi, long wanem mi save ol bai kisim ol kago bilong pikinini meri bilong ol manmeri bilong mi.
Long wanem dispela em i de bilong trabel na bilong krungutim i go daun na bilong bel i no stap isi na ol banis i bruk na pundaun na planti i singaut long ol maunten. Na Bikpela na GOD bilong bikpela ami i bin kirapim dispela long ples daunbilo bilong lukim ol samting olsem driman.
Na Ilam i karim paus bilong holim ol spia long ol karis bilong ol man na ol man i sindaun long ol hos. Na Kir i rausim laplap i karamapim hap plang.
Na em bai kamap olsem, ol ples daun bilong yu i naispela moa bai pulap long ol karis na ol man i sindaun long ol hos bai redim ol yet long pait long dua bilong banis.
¶ Na em i bin rausim ol samting bilong karamapim Juda na long dispela de yu bin lukluk long ol klos pait i stap long haus bilong bikbus.
Na tu yupela i bin lukim ol hap bilong banis bilong biktaun bilong Devit i bruk na em i planti. Na yupela i bin bungim ol wara wantaim bilong liklik raunwara i stap daunbilo.
Na yupela i bin kaunim ol haus bilong Jerusalem na yupela i bin brukim ol haus bilong strongim banis.
Na tu yupela i bin wokim wanpela baret namel long tupela banis, bai wara bilong olpela liklik raunwara i ken ran i go. Tasol yupela i no bin lukluk i go long dispela Wanpela i bin wokim dispela, na tu yupela i no bin givim biknem long Man i bin wokim dispela pastaim tru.
Na long dispela de Bikpela na GOD bilong bikpela ami i bin singaut long ol i mas mekim aiwara i pundaun, na krai sori, na rausim ol gras long het bilong ol, na putim klos bilong soim sori.
Na lukim, amamas tru na belgut i stap. Ol i kilim i dai ol bulmakau man na kilim i dai ol sipsip. Ol i kaikai mit na dringim wain. Ol i tok, Kaman yumi kaikai na dring, long wanem tumora bai yumi dai pinis.
Na BIKPELA bilong bikpela ami i bin mekim dispela i kamap ples klia long tupela ia bilong mi. Bikpela na GOD bilong bikpela ami i tok olsem, Tru tumas, dispela sin nogut i no ken lusim yupela inap long yupela i dai pinis.
¶ Bikpela na GOD bilong bikpela ami i tok olsem, Go, yu mas go long dispela man bilong lukautim ol samting i dia tru, yes long Sepna na em i bosim dispela haus. Na yu mas tok olsem,
Yu mekim wanem samting hia? Na yu gat husat i stap hia, long yu bin wokim wanpela matmat hia olsem man i wokim wanpela matmat bilong em yet na i stap antap? Na i olsem em i wokim wanpela hap em i ken stap long em long wanpela bikpela ston?
Harim, BIKPELA bai kisim yu i go longwe long wanpela strongpela kalabus. Na tru tumas Em bai karamapim yu.
Tru tumas, Em bai tanim Em yet kwiktaim na tromoi yu olsem wanpela bal i go long wanpela bikpela kantri. Na bai yu dai pinis long dispela hap. Na long dispela hap, ol karis bilong glori bilong yu bai kamap sem bilong lain bilong bikman bilong yu.
Na bai Mi rausim yu long wok bilong yu na em bai pulim yu i go daun long namba bilong yu.
Na em bai kamap olsem, long dispela de bai Mi singautim wokboi bilong Mi Elaiakim pikinini man bilong Hilkaia.
Na bai Mi givim longpela saket bilong yu long em i ken putim. Na bai Mi strongim em long putim laplap bilong yu long bodi bilong em. Na bai Mi putim wok gavman yu bin mekim i go long han bilong em. Na em bai stap wanpela papa long ol manmeri bilong Jerusalem na long ol lain bilong Juda.
Na bai Mi putim ki bilong haus bilong Devit long sol bilong em, bai em i opim na i no gat wanpela i ken pasim. Na em bai pasim na i no gat wanpela i ken opim.
Na bai Mi pasim em olsem wanpela nil i stap long wanpela strongpela hap. Na em bai stap olsem wanpela naispela sia king long haus bilong papa bilong em.
Na bai ol i hangamapim olgeta glori bilong haus bilong papa bilong em long em, em ol pikinini na ol i bin kamaut long em na olgeta samting i holim liklik samting. Ol samting bilong holim ol kap, yes inap long olgeta samting bilong holim ol bikpela baket.
BIKPELA bilong bikpela ami i tok olsem, Long dispela de bai Mi rausim na katim i go daun inap long em i pundaun, dispela nil i stap nau long wanpela strongpela hap. Na hevi i bin stap long em bai bagarap, long wanem BIKPELA i bin mekim dispela tok.