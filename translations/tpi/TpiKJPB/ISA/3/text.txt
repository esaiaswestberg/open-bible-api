¶ Long wanem,harim, Bikpela, em BIKPELA bilong bikpela ami, Em i tekewe long Jerusalem na long Juda ol samting bilong kaikai na ol samting bilong helpim ol, em olgeta samting bilong helpim ol bilong bret, na olgeta samting bilong helpim ol bilong wara.
Na tu Em bai tekewe ol strongpela man na ol man bilong pait long ami na ol jas na ol profet na ol man i gat gutpela save na ol lapun,
Na ol kepten bilong 50-pela soldia, na ol man i gat ona, na ol man i givim gutpela tok helpim, na ol man i gat gutpela save long wokim samting, na ol man i gat gutpela save long tokaut.
Na bai Mi givim ol pikinini long i kamap ol hetman bilong ol, na ol liklik pikinini bai bosim ol.
Na ol manmeri bai kisim hevi, olgeta wan wan bai kisim long narapela bilong ol, na olgeta wan wan bai kisim long man i stap klostu long em. Pikinini bai mekim em yet i hambak na birua long ol lapun na ol man nating bai bikhet i birua long ol man i gat ona.
Long dispela taim wanpela man bai holimpas brata bilong em i bilong hauslain bilong papa bilong em na tok, Yu gat klos. Yu mas i stap hetman bilong mipela na larim dispela bagarap i stap aninit long han bilong yu.
Long dispela de bai em i tok tru antap na spik, Mi no laik stap wanpela man bilong oraitim ol manmeri, long wanem, long haus bilong mi, i no gat bret o klos. Yu no ken mekim mi kamap hetman bilong ol dispela manmeri.
Long wanem Jerusalem em i bagarap olgeta na Juda i pundaun. As bilong dispela em i tang bilong ol na ol pasin bilong ol em i birua long BIKPELA, long kirapim ol ai bilong glori bilong Em.
¶ Pasin bilong pes bilong ol i witnes i birua long ol, na ol i tokaut long sin bilong ol olsem Sodom. Ol i no haitim dispela. Ol i mas lukaut long tewel bilong ol! Long wanem ol i bin givim pe i samting nogut i go long ol yet.
Yupela mas tok long ol stretpela man olsem, em bai stap gut. Long wanem ol bai kaikai dispela kaikai bilong ol pasin ol i mekim.
Ol man i nogut, ol i mas lukaut! Dispela bai stap nogut long em. Long wanem BIKPELA bai givim pe bilong ol han bilong em long em.
Mi tokaut long ol manmeri bilong mi olsem ol pikinini i save givim bikpela hevi long ol na ol meri i save bosim ol. O manmeri bilong mi, ol husat i stap pasman bilong yu i kirapim yu long lusim rot na bagarapim wokabaut bilong ol liklik rot bilong yu.
BIKPELA i sanap long toktok long strongpela askim na Em i sanap long i stap jas long ol manmeri.
BIKPELA bai makim pe bilong kot long ol lapun bilong ol manmeri bilong Em, na ol bosman bilong ol. Long wanem yupela i bin kaikai pinis ol wara bilong ol diwai wain. Ol kago yupela bin kisim na i bilong ol rabisman i stap long ol haus bilong yupela.
Yupela i mekim wanem na yupela i paitim bilong brukim ol manmeri bilong Mi na skrapim ol pes bilong ol rabisman? Bikpela na God bilong bikpela ami i tok olsem.
¶ Na moa tu BIKPELA i tok, Bikos ol pikinini meri bilong Saion i litimapim ol yet na ol i wokabaut na mekim nek bilong ol i go longpela. Na ol i brukim ol ai bilong ol bilong pulim ol man. Ol i wokabaut long pasin bilong pulim ol man na putim bilas bilong mekim musik long ol lek bilong ol.
Olsem na Bikpela bai paitim ol pikinini meri bilong Saion long kirapim blut samting i drai antap long sua long antap bilong het bilong ol. Na bai BIKPELA i mekim hap bodi i sem bilong ol i kamap ples klia.
Long dispela de Bikpela bai tekewe pasin bilong i luk naispela, ol bilas bilong ol i stap long ol lek bilong ol bilong mekim musik, na ol bilum bilong banisim gras bilong ol, na ol bilas i go nabaut long nek bilong ol i luk olsem mun,
Na ol bilas bilong ia, na paspas na ol naispela laplap,
Na ol laplap i karamapim het, na ol bilas bilong putim long ol lek, na ol bilas bilong putim long het, na ol liklik bokis bilong sanda i gat switpela smel, na ol bilas bilong mekim marila.
Na tu Em bai tekewe ol ring na ol ston i dia tumas ol i save putim long nus bilong ol.
Na ol naispela klos na ol saket na bikpela laplap na ol bilum na ol bilas bilong pasim hetgras.
Na ol glas bilong lukluk na ol waitpela laplap i gat rop i liklik tru i go nabaut long bros, na laplap bilong pasim gras, na ol naispela liklik laplap bilong karamapim pes.
Na bai em i kamap olsem, switpela smel bai senis na kamap sting, na naispela let bai senis na kamap baklain nating, na naispela gras bai senis na kamap kela, na naispela saket i gat bilas bai senis na kamap laplap bilong soim sori, na ol i luk naispela bai senis na bai ol i luk olsem wanpela i bin kukim pes bilong ol.
Ol man bilong yu bai pundaun na dai pinis long bainat na ol strongpela man bilong yu bai dai pinis long bikpela pait.
Na ol dua bilong banis bilong em bai singaut na krai sori. Na em bai stap bagarap na sindaun long graun.