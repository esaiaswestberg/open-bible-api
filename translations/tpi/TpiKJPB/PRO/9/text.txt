¶ Save tru i bin sanapim haus bilong em, em i bin sapim sevenpela pos bilong em.
Em i bin kilim ol animal bilong em. Em i bin abusim wain bilong em. Na tu em i bin redim tebol bilong em.
Em i bin salim ol yangpela meri bilong em i go ausait. Em i singaut antap long ol ples i antap moa bilong biktaun,
Husat man i no gat save, larim em tanim i kam insait long hia. Long sait bilong em husat i sot long gutpela save, em i tokim em,
Kam, kaikai long bret bilong mi, na dringim bilong dispela wain mi bin abusim.
Givim baksait long kranki pasin, na stap laip. Na go long rot bilong gutpela save.
Em husat i krosim man bilong tok bilas i kisim sem i kam long em yet. Na em husat i hatim man nogut i kisim mak nogut long em yet.
No ken krosim man bilong tok bilas, nogut em i no laikim tru yu. Hatim saveman, na em bai laikim yu tru.
Givim tok skul long saveman, na em bai kamap saveman moa yet. Skulim stretpela man, na em bai kisim skul i kamap planti moa.
Pret long BIKPELA em i stat bilong save tru. Na save long pasin i holi em i gutpela save.
Long wanem, long mi ol de bilong yu bai kamap planti moa, na ol yia bilong laip bilong yu bai kamap moa.
Sapos yu stap saveman, yu bai stap saveman bilong helpim yu yet. Tasol sapos yu tok bilas, yu wanpela tasol bai karim dispela.
¶ Kranki meri i mekim planti nois. Em i no gat save, na em i no save long wanpela samting.
Long wanem, em i sindaun long dua bilong haus bilong em, long sia i stap long ol ples antap bilong biktaun,
Bilong singautim ol pasindia husat i go stret long ol rot bilong ol.
Husat man i no gat save, larim em tanim i kam insait long hia. Na long sait bilong man husat i sot long gutpela save, em i tok olsem long em,
Ol wara man i stilim i swit, na bret man i kaikai hait em i gutpela.
Tasol em i no save long ol daiman i stap long dispela hap, na long ol man i kam stap wantaim em i stap long ol hap daunbilo bilong hel.