¶ Na em i kamap olsem bihain long dispela, long king bilong ol pikinini bilong Amon i dai pinis, na Hanun, pikinini man bilong em, i kisim ples bilong em long bosim kingdom.
Nau Devit i tok, Mi bai soim gutpela pasin long Hanun, pikinini man bilong Nehas, olsem papa bilong em i soim gutpela pasin long mi. Na Devit i salim tok long han bilong ol wokboi bilong em long givim bel isi long em bilong tingim papa bilong em. Na ol wokboi bilong Devit i kam insait long hap bilong ol pikinini bilong Amon.
Na ol hetman bilong ol pikinini bilong Amon i tokim Hanun, bikman bilong ol, Yu ting em i tru long Devit i laik givim ona long papa bilong yu, inap long em i bin salim ol man bilong givim bel isi long yu? Ating i yes moa long Devit i salim ol wokboi bilong em long yu long painimaut tru long dispela biktaun, na long lukstil long en, na long winim dispela?
Olsem na Hanun i kisim ol wokboi bilong Devit, na sevim wanpela namba tu hap bilong ol mausgras bilong ol, na katim ol klos bilong ol long namel stret, yes, i go inap long ol as bilong ol, na salim ol i go.
Taim ol i tokim Devit long dispela, em i salim ol man long bungim ol, bilong wanem, ol dispela man i gat bikpela sem. Na king i tok, Stap yet long Jeriko inap long ol mausgras bilong yupela i go longpela, na bihain kam bek.
¶ Na taim ol pikinini bilong Amon i luksave long ol i sting pinis long ai bilong Devit, ol pikinini bilong Amon i salim tok na baim ol lain Siria bilong Bet-rehop, na ol lain Siria bilong Soba, 20,000 man bilong pait long lek, na bilong king Meaka 1,000 man, na bilong Istop 12,000 man.
Na taim Devit i harim long dispela, em i salim Joap, na olgeta ami bilong ol strongpela man.
Na ol pikinini bilong Amon i kam ausait, na redim lain bilong pait long ples bilong go insait bilong dua bilong banis. Na ol lain Siria bilong Soba, na bilong Rehop, na Istop, na Meaka, ol i stap ol yet long ples kunai.
Taim Joap i luksave long pes bilong pait i birua long em long ai bilong em na long baksait bilong em, em i makim olgeta nambawan man bilong Isrel, na putim ol long lain long birua long ol lain Siria.
Na olgeta arapela lain, em i givim long han bilong Abisai, brata bilong em, inap long em i ken putim ol long lain long birua long ol pikinini bilong Amon.
Na em i tok, Sapos ol lain Siria i strong tumas long mi, orait yu bai helpim mi. Tasol sapos ol pikinini bilong Amon i strong tumas long yu, orait mi bai kam na helpim yu.
Holimpas gutpela strong bilong pait, na larim yumi pilai olsem ol man bilong helpim ol lain bilong yumi, na bilong helpim ol biktaun bilong God bilong yumi. Na BIKPELA i ken mekim dispela samting i luk olsem i gutpela long ai bilong Em.
Na Joap i go klostu, na ol lain husat i stap wantaim em, i go long pait birua long ol lain Siria. Na ol i ranawe long ai bilong em.
Na taim ol pikinini bilong Amon i luksave long ol lain Siria i ranawe pinis, orait ol i ranawe tu long ai bilong Abisai, na go insait long biktaun. Olsem tasol Joap i lusim ol pikinini bilong Amon na kam bek, na kam long Jerusalem.
¶ Na taim ol lain Siria i luksave long ol lain Isrel i paitim ol pinis, ol i bungim ol yet wantaim.
Na Hadariser i salim tok, na bringim ol lain Siria ausait husat i stap hapsait long riva. Na ol i kam long Helam. Na Sobak, kepten bilong ami bilong Hadariser, i go pas long ol.
Na taim ol i tokim Devit long dispela, em i bungim olgeta lain Isrel wantaim, na go hapsait long Jordan, na kam long Helam. Na ol lain Siria i lainim ol yet long pait birua long Devit, na pait wantaim em.
Na ol lain Siria i ranawe long ai bilong Isrel. Na Devit i kilim i dai ol man bilong 700 karis bilong ol lain Siria, na 40,000 man i ran long hos, na paitim Sobak, kepten bilong ami bilong ol, husat i dai pinis long dispela hap.
Na taim olgeta king husat i ol wokboi long Hadariser i luksave long Isrel i paitim ol pinis, ol i wokim pasin bilong bel isi wantaim Isrel, na stap aninit long ol. Olsem tasol ol lain Siria i pret long helpim ol pikinini bilong Amon moa liklik.