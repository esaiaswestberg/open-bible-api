¶ Ol brata bilong mi, no ken gat bilip tru bilong Bikpela bilong yumi Jisas Kraist, Bikpela bilong glori, wantaim pasin bilong tingim namba bilong ol man.
Long wanem, sapos i gat i kam long bung bilong yupela wanpela man wantaim wanpela ring gol, long nambawan naispela klos, na i gat i kam insait tu wanpela rabisman wantaim klos nogut tru,
Na yupela i gat pasin bilong tingim namba long em husat i werim klos i gat amamas, na tokim em, Yu sindaun hia long gutpela ples, na tokim rabisman, Yu sanap long hap, o sindaun hia aninit long liklik sia bilong putim lek bilong mi,
Ating i yes long nau yupela i skelim kranki long yupela yet, na yupela i kamap ol jas bilong ol tingting nogut?
Harim, ol brata i stap klostu tru long bel bilong mi, Ating i yes long God i bin makim ol rabisman bilong dispela graun ol maniman long bilip tru, na ol pikinini i kisim kingdom long papa, dispela em i bin promisim long ol husat i laikim em tru?
Tasol yupela i bin tingim ol rabisman olsem ol i samting nating. Ating i yes long ol maniman i givim hevi long yupela, na pulim yupela i go long ai bilong ol sia bilong kot?
Ating i yes long ol i tok bilas long dispela nem i gat namba, dispela ol i kolim yupela long en?
¶ Sapos yupela inapim dispela lo bilong king bilong bihainim rait bilong God, Yu bai laikim tru man i stap klostu long yu olsem yu laikim yu yet, yupela i mekim gutpela samting.
Tasol sapos yupela i gat pasin bilong tingim namba long ol man, yupela i mekim sin, na lo i soim tru tru olsem yupela i ol man bilong kalapim lo.
Long wanem, husat man bai bihainim lo olgeta, na yet em i bagarapim long wanpela poin, em i gat asua long olgeta.
Long wanem, em husat i tok, No ken bagarapim marit long pamuk pasin, i tok tu, No ken kilim man. Nau sapos yu no bagarapim marit long pamuk pasin, tasol sapos yu kilim man, yu bin kamap man bilong kalapim lo.
Yupela i mas toktok olsem, na mekim olsem, olsem ol husat lo bilong stap fri bai jasim.
Long wanem, em bai gat kot i no gat sori, husat i no bin soim sori. Na sori i wokim amamas tru i birua long kot.
¶ Dispela save i gat wanem helpim, ol brata bilong mi, sapos wanpela man i tok em i gat bilip tru, na em i no gat ol wok? Bilip tru i ken kisim bek em?
Sapos wanpela brata o susa i stap skin nating, na i no gat kaikai olgeta bilong wan wan de,
Na wanpela bilong yupela i tokim ol, Go wantaim bel isi, yupela hatim skin na stap pulap, tasol yupela i no givim ol ol dispela samting, dispela ol bodi bilong ol i gat nid long en, em bai gat wanem helpim?
Yes, olsem tasol bilip tru, sapos i no gat ol wok, i dai pinis, taim em i stap wanpis.
Yes, wanpela man i ken tok, Yu gat bilip tru, na mi gat ol wok. Soim mi bilip tru bilong yu i no gat ol wok bilong yu, na mi bai soim yu bilip tru bilong mi wantaim ol wok bilong mi.
Yu bilip long i gat wanpela God tasol i stap, yu mekim gutpela samting. Ol spirit nogut tu i bilip olsem, na guria.
Tasol inap yu save, O man nating, long bilip tru i no gat ol wok i dai pinis?
Ating i yes long Ebraham, papa bilong yumi, i kamap stretpela long ol wok, taim em i bin ofaim pikinini man bilong em Aisak long alta?
Yu luksave long bilip tru i wok wantaim ol wok bilong em olsem wanem, na long ol wok, bilip tru i kamap inap tru?
Na dispela i inapim rait bilong God, dispela i tok, Ebraham i bilipim God, na God i makim dispela long em long stretpela pasin. Na God i kolim em Pren bilong God.
Yupela luksave nau olsem long ol wok wanpela man i kamap stretpela, na i no long bilip tru tasol.
Wankain olsem tu ating i yes long pamuk meri Rehap i kamap stretpela long ol wok, taim em i bin kisim ol mausman, na em i bin salim ol ausait long narapela rot?
Long wanem, olsem bodi i no gat spirit i dai pinis, olsem tasol bilip tru i no gat ol wok i dai pinis tu.