¶ Nau tok bilong BIKPELA i kam long Jona, pikinini man bilong Amitai, i spik,
Kirap, go long Niniva, dispela bikpela biktaun, na singaut birua long en. Long wanem, pasin nogut bilong ol i kamap long ai bilong Mi.
Tasol Jona i kirap bilong ranawe i go long Tarsis long lusim pes bilong BIKPELA, na em i go daun long Jopa. Na em i painim pinis wanpela sip i go long Tarsis. Olsem na em i baim pe bilong en, na em i go daun insait long en, bilong i go wantaim ol long Tarsis long lusim pes bilong BIKPELA.
¶ Tasol BIKPELA i salim wanpela bikpela win long biksi, na i gat wanpela strongpela bikwin nogut long biksi, inap long sip i laik bruk.
Nau ol boskru i pret, na olgeta wan wan man i singaut long god bilong em, na tromoi ol dispela kago i stap long sip i go long biksi, bilong mekim sip i no ken hevi long ol dispela. Tasol Jona i bin go daun insait long ol sait bilong sip. Na em i slip, na em i slip i dai olgeta.
Olsem na kepten bilong sip i kam long em, na i tokim em, Yu gat wanem tingting, O man bilong slip? Kirap, singaut long God bilong yu, sapos i stap olsem long God bai tingting long yumi, inap long yumi no ken dai olgeta.
Na olgeta wan wan i tokim poroman bilong em, Kam, na yumi tromoi satu, inap long yumi ken save long em i asua bilong husat na dispela samting nogut i stap antap long yumi. Olsem na ol i tromoi satu, na satu i makim Jona.
Nau ol i tokim em, Tokim mipela, mipela askim yu plis, long em i asua bilong husat na dispela samting nogut i stap antap long yumi? Wanem em i wok bilong yu? Na yu kam long we? Yu bilong wanem kantri? Na yu bilong wanem lain?
Na em i tokim ol olsem, Mi wanpela Hibru. Na mi save pret long BIKPELA, God bilong heven, husat i bin wokim biksi na graun i drai.
Nau ol man i pret nogut tru, na tokim em, Bilong wanem yu bin mekim dispela? Long wanem, ol man i save long em i ranawe long pes bilong BIKPELA, bilong wanem, em i bin tokim ol.
¶ Nau ol i tokim em, Bai mipela mekim wanem long yu, inap long biksi i ken stap isi olgeta long mipela? Long wanem, biksi i pait, na bikwin nogut i kirapim si nogut tru.
Na em i tokim ol, Kisim mi antap, na tromoi mi i go long biksi. Olsem tasol bai biksi i stap isi olgeta long yupela. Long wanem, mi save long em i bilong tingim mi long dispela bikpela bikwin nogut i kamap long yupela.
Tasol ol man i pul strong bilong bringim sip i go long nambis. Tasol ol i no inap. Long wanem, biksi i pait, na bikwin nogut i kirapim si nogut tru i birua long ol.
Olsem na ol i singaut long BIKPELA, na tok, Mipela askim Yu long daun pasin, O BIKPELA, mipela askim Yu long daun pasin, Yu no ken larim mipela dai olgeta long laip bilong dispela man. Na Yu no ken putim antap long mipela blut i no bin mekim rong. Long wanem, Yu, O BIKPELA, i bin mekim olsem em i amamasim bel bilong Yu.
Olsem na ol i kisim Jona antap, na tromoi em i go long biksi. Na biksi i lusim pasin bilong em bilong kirap tru.
Nau ol man i pret nogut tru long BIKPELA, na ofaim wanpela sakrifais i go long BIKPELA, na wokim ol strongpela promis.
Nau BIKPELA i bin redim wanpela bikpela pis bilong daunim Jona. Na Jona i stap long bel bilong pis tripela de na tripela nait.