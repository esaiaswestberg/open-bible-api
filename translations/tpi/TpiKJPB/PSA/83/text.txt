¶ O God, Yu no ken pasim maus. O God, Yu no ken pasim maus na Yu no ken i stap isi.
Long wanem, harim, ol birua bilong Yu i mekim nois. Na ol man i no laikim tru Yu ol i bin litimapim het.
Ol i bin bung hait bilong mekim tok helpim i birua long ol manmeri bilong Yu. Na ol i bin kibung bilong painim rot bilong birua long ol manmeri bilong Yu i stap hait.
Ol i bin tok, Kaman, yumi pinisim ol bai ol i no stap kantri moa. Olsem na bai ol man i no tingim gen nem bilong Israel moa.
Long wanem ol i bin kibung wantaim na kamap wanbel. Ol i poroman wantaim na birua long Yu.
Em ol haus sel bilong Edom na ol Ismael, na bilong ol Moap na ol Hagar.
Em Gebal na Amon na Amalek. Em ol Filistia wantaim ol manmeri bilong Taia.
Asur tu i bin join wantaim ol. Ol i bin helpim lain tumbuna pikinini bilong Lot. Sela.
¶ Yu mas mekim long ol olsem Yu bin mekim long ol Midian na long Sisera na long Jabin long wara Kison.
Ol i bin i dai pinis long Endor. Ol i bin kamap olsem pekpek bilong givim gris long dispela graun.
Yu mas mekim ol bikman bilong ol i stap olsem Orep na Sep. Yes, Yu mas mekim olgeta hetman bilong ol i stap olsem Seba na Salmuna.
Ol i bin tok, Yumi kisim bilong yumi yet ol haus bilong God.
O God bilong mi, Yu mas mekim ol i stap olsem wil, na olsem gras i drai na win i subim em i go.
Olsem paia i kukim bus, na olsem lait bilong paia i kukim ol maunten,
Olsem long traipela win bilong Yu, Yu mas givim hevi long ol. Na long bikpela bikpela klaut i pairap bilong Yu, Yu mas pretim ol.
Yu mas mekim ol pes bilong ol i pulap long sem. Olsem na ol i ken wok long painim nem bilong Yu, O BIKPELA.
Ol i ken paul na stap bel hevi oltaim oltaim. Yes, ol i ken kisim sem, na ol i ken lus.
Olsem na ol man i ken save, Yu stap antap tru na antap long olgeta hap bilong dispela graun olgeta. Nem bilong Yu tasol em JEHOVA.