¶ Olsem abus dia man i sotwin long kisim wara long ol liklik wara, olsem tasol tewel bilong mi i sotwin long kisim Yu, O God.
Tewel bilong mi i hangre long God, long God i stap laip. Wanem taim bai mi kam na sanap long ai bilong God?
Ol aiwara bilong mi i bin i stap kaikai bilong mi long san na long nait, taim ol i tok olgeta taim long mi olsem, God bilong yu i stap we?
Taim mi tingim gen ol dispela samting, mi kapsaitim tewel bilong mi insait long mi. Long wanem mi bin i go wantaim planti tru manmeri. Mi bin i go wantaim ol long haus bilong God. Mi bin i go wantaim nek bilong amamas tru na litimapim nem, wantaim bikpela lain manmeri i holimpas long de holi.
O tewel bilong mi, bilong wanem yu stap daun? Na bilong wanem yu no stap isi insait long mi? Yu mas bilip na wet long God. Long wanem bihain bai mi litimapim nem bilong Em, long wanem pes bilong Em i helpim mi.
¶ O God bilong mi, tewel bilong mi i stap daun insait long mi. Olsem na bai mi tingim gen Yu long graun bilong Jordan na bilong ol Hermon na long liklik maunten Misar.
Ples daun i singaut long ples daun taim em i harim nois bilong win i mekim ol wara bilong Yu i go antap. Olgeta sibruk bilong Yu na ol bikpela si bilong Yu ol i tantanim, ol i bin karamapim mi.
Tasol long tulait BIKPELA bai givim strongpela tok long laikim tru na mekim gut long mi bilong Em i mas go long mi. Na long nait, song bilong Em bai i stap wantaim mi, na prea bilong mi ken i go long God bilong laip bilong mi.
Bai mi tok olsem long God, bikpela ston bilong mi, Bilong wanem Yu bin lusim tingting long mi? Bilong wanem mi go nabaut na krai sori long wanem mi stap aninit long hevi bilong birua?
Ol birua bilong mi i semim mi, na i olsem bainat long ol bun bilong mi. Na olgeta de ol i tokim mi, God bilong yu i stap we?
O tewel bilong mi, bilong wanem yu stap daun? Na bilong wanem yu no stap isi insait long mi? Yu mas bilip na wet long God bai inapim ol promis. Long wanem bihain bai mi litimapim Em, Em i marasin bilong pes bilong mi, na Em i God bilong mi.