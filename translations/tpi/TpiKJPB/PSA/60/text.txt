¶ O God, Yu bin lusim mipela. Yu bin rausim mipela i go nabaut. Yu bin i stap belhat. O, Yu mas tanim Yu yet i kam gen long mipela.
Yu bin mekim dispela graun i guria. Yu bin brukim em. Yu mas oraitim ol samting bilong en i bruk. Long wanem em i seksek.
Yu bin soim ol samting i hat long ol manmeri bilong Yu. Yu bin mekim mipela i dring wain bilong kirap nogut.
Yu bin givim wanpela plak long ol man i pret long Yu, bai ol i ken soim dispela long ol arapela. Long wanem tok tru i stap. Sela.
Olsem na Yu ken kisim bek man i stap klostu tru long bel bilong Yu. Long han sut bilong Yu, Yu mas kisim bek mi na harim mi.
¶ Long pasin holi bilong En, God i bin toktok. Bai Mi amamas. Bai Mi brukim Sekem, na bai Mi metaim ples daun bilong Sukot.
Gileat i bilong Mi, na Manasa i bilong Mi. Ifrain tu i strong bilong het bilong Mi. Juda i man bilong givim lo bilong Mi.
Moap em i dis waswas bilong Mi. Bai Mi tromoi su bilong Mi antap long Idom. Filistia, yu ken win, long wanem Mi helpim yu.
Husat bai i bringim mi i kam insait long strongpela biktaun? Husat bai i go pas long mi long Edom?
O God, Yu bin lusim mipela. Na Yu, O God, Yu no bin i go wantaim ol ami bilong mipela. Ating bai Yu no helpim mipela?
Yu mas givim helpim long mipela long lusim hevi. Long wanem helpim bilong man i samting nating.
Long strong bilong God yumi bai sanap strong. Long wanem Em yet bai i krungutim ol birua bilong yumi.