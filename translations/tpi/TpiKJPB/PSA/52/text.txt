¶ O strongpela man, bilong wanem yu hambak long raskol pasin bilong yu yet? Gutpela pasin bilong God i stap olgeta taim.
Tang bilong yu i save kamapim ol raskol pasin. Olsem resa i sap, em i mekim wok long pasin giaman.
Yu laikim tumas pasin nogut moa long yu laikim gutpela pasin. Na yu laikim tru pasin bilong tok giaman moa long yu laikim pasin bilong toktok stret. Sela.
O yu tang i save giaman, yu laikim tumas olgeta tok i kaikaim man.
Olsem tasol God bai i bagarapim yu oltaim oltaim. Bai Em i kisim yu i go, na rausim yu long ples yu save stap long en. Na bai Em i kamautim yu long graun bilong ol man i stap laip. Sela.
¶ Ol stretpela man tu bai i lukim na i pret, na bai ol i lap long em.
Harim, dispela em i man i no bin mekim God i stap strong bilong em. Tasol em i bin putim bilip long ol planti mani samting bilong en. Na em i bin strongim em yet long pasin i nogut tru bilong en.
Tasol mi stap olsem grinpela diwai oliv long haus bilong God. Mi putim bilip long sori bilong God oltaim oltaim na oltaim.
Bai mi litimapim nem bilong Yu oltaim oltaim. Long wanem Yu bin mekim dispela. Na bai mi wet long nem bilong Yu. Long wanem em i gutpela long ai bilong ol seint bilong Yu.