¶ Yupela i mas litimapim nem bilong BIKPELA. Yupela i mas litimapim nem bilong BIKPELA long ol heven. Yupela i mas litimapim nem bilong Em long ol ples antap.
Olgeta ensel bilong Em, yupela i mas litimapim nem bilong Em. Olgeta ami bilong Em, yupela i mas litimapim nem bilong Em.
San na mun, yupela mas litimapim nem bilong Em. Yupela olgeta sta i gat lait, yupela i mas litimapim nem bilong Em.
Yupela heven bilong ol heven, na yupela wara i stap antap long ol heven, yupela i mas litimapim nem bilong Em.
Ol i ken litimapim nem bilong BIKPELA. Long wanem Em i bin givim strongpela tok na ol i bin i kamap long nating.
Em i bin sanapim ol inap oltaim oltaim tu. Em i bin raitim wanpela lo bai i no go pinis.
¶ Yupela dragon na olgeta ples daunbilo bilong dispela graun, yupela i mas litimapim nem bilong BIKPELA.
Paia na ston ais, na ais na klaut bilong bus na strongpela win, olgeta i wok long inapim tok bilong Em,
Ol maunten na olgeta liklik maunten, ol diwai i karim kaikai na olgeta diwai sida,
Ol animal na olgeta bulmakau samting, ol samting i wokabaut long bel na ol pisin i flai,
Ol king bilong dispela graun na olgeta manmeri, ol hetman na olgeta jas bilong dispela graun,
Ol yangpela man wantaim ol yangpela meri, ol lapun man na ol pikinini,
Larim ol i litimapim nem bilong BIKPELA. Long wanem, nem bilong Em wanpela em i nambawan. Glori bilong Em i stap antap long dispela graun na heven.
Em i save litimapim kom bilong ol manmeri bilong En tu, em pasin bilong litimapim nem bilong Em bilong ol seint bilong Em. Yes, mi tok long kom bilong ol pikinini bilong Israel, lain manmeri i stap klostu long Em. Yupela i mas litimapim nem bilong BIKPELA.