¶ O BIKPELA, mi litimapim tewel bilong mi i go long Yu.
O God bilong mi, mi putim bilip bilong mi long Yu. Yu no ken larim mi sem. Yu no ken larim ol birua bilong mi i winim mi.
Yes, Yu no ken larim wanpela man i wet long Yu em i kisim sem. Ol man i kalapim lo na i no gat gutpela as bilong dispela, ol i ken sem.
O BIKPELA, Yu mas soim ol pasin bilong Yu long mi. Yu mas skulim mi long ol liklik rot bilong Yu.
Yu mas stiaim mi i go insait long tok tru bilong Yu, na Yu mas skulim mi. Long wanem Yu God bilong kisim bek bilong mi. Mi save wet long Yu long olgeta hap bilong de.
O BIKPELA, Yu mas tingim gen ol sori bilong Yu i isi moa. Na Yu mas tingim gen ol pasin bilong Yu long laikim tru ol manmeri na mekim gut long ol. Long wanem ol i bin stap inap long bipo tru.
Yu no ken tingim gen ol sin mi bin mekim taim mi yangpela, na Yu no ken tingim gen ol pasin bilong mi long kalapim lo. O BIKPELA, bilong bihainim sori bilong Yu na bilong bihainim gutpela pasin bilong Yu, Yu mas tingim mi gen.
¶ BIKPELA i gutpela na stretpela. Olsem na bai Em i skulim ol sinman long dispela pasin.
Bai Em i stiaim ol man i holim pasin isi long stretpela kot. Na bai Em i skulim ol man bilong pasin isi long pasin bilong En.
Olgeta liklik rot bilong BIKPELA i sori na tok tru long ol man i holimpas kontrak bilong Em na ol testimoni bilong Em.
O BIKPELA, bilong bihainim nem bilong Yu, Yu mas lusim sin nogut bilong mi. Long wanem em i bikpela.
Wanem man i stap na em i save pret long BIKPELA? Em bai i skulim em long pasin Em bai makim.
Tewel bilong em bai i sindaun isi. Na pikinini bilong en bai kisim dispela graun olsem samting papa i laik givim em.
Tok hait bilong BIKPELA i stap wantaim ol man i pret long Em. Na bai Em i soim kontrak bilong En long ol.
¶ Ai bilong mi i lukluk long BIKPELA olgeta taim. Long wanem bai Em i rausim ol lek bilong mi long umben.
Yu tanim i kam long mi, na sori long mi. Long wanem mi stap nating na mi karim hevi.
Ol hevi bilong bel bilong mi i kamap bikpela. O, Yu mas bringim mi i kam ausait long ol hevi bilong mi.
Yu mas lukim hevi bilong mi na pen bilong mi. Na Yu mas lusim olgeta sin bilong mi.
Yu mas tingim na skelim ol birua bilong mi. Long wanem ol i planti. Na ol i no laikim tru mi long pasin bilong i no laikim tru i laik givim pen.
O, lukautim tewel bilong mi na kisim bek mi. Yu no ken larim mi sem. Long wanem mi putim bilip bilong mi long Yu.
Larim pasin i no gat asua na stretpela pasin i lukautim mi gut. Long wanem mi wet long Yu.
O God, Yu mas baim bek Israel long olgeta hevi bilong em.