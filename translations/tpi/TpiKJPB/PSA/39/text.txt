¶ Mi bin tok, Bai mi lukaut long ol pasin bilong mi, bai mi no ken mekim sin long tang bilong mi. Bai mi pasim dispela samting bilong bosim het bilong hos long lukautim maus bilong mi, taim ol man i nogut tru i stap long ai bilong mi.
Mi bin mauspas na mi no toktok. Mi bin pasim maus, yes, long gutpela samting tu. Na bel sori bilong mi i kirap.
Bel bilong mi i hat insait long mi. Taim mi tingting i stap, paia i wok long paia moa yet. Orait, mi bin toktok long tang bilong mi.
BIKPELA, Yu mas mekim mi save long pinis bilong mi na long meta bilong ol de bilong mi, em i wanem. Olsem na mi ken save, olsem wanem mi no gat strong.
Harim, Yu bin mekim ol de bilong mi i stap olsem brait bilong han. Na ol krismas bilong mi i olsem samting nating long ai bilong Yu. Tru, olgeta wan wan man long nambawan pasin bilong em, olgeta bilong dispela i samting nating. Sela.
Tru tumas, olgeta wan wan man i save wokabaut long em i bihainim samting nating. Tru tumas ol i guria nating. Em i hipim ol mani samting, na em i no save husat bai i bungim ol dispela.
¶ Na nau Bikpela, mi wetim wanem samting? Samting mi bilip na wetim em i stap long Yu.
Yu mas kisim bek mi long olgeta pasin bilong mi long kalapim lo. Yu no ken larim ol krankiman i semim mi.
Mi bin i stap mauspas. Mi no bin opim maus bilong mi. Long wanem Yu bin mekim dispela.
Yu mas tekewe long mi han bilong Yu i paitim mi. Han bilong Yu i paitim mi na mi bagarap olgeta.
Taim Yu stretim man long ol pasin bilong hatim em long sin nogut bilong em, Yu mekim naispela samting bilong em i bagarap olgeta kwiktaim olsem bataplai. Tru tumas olgeta wan wan man i samting nating. Sela.
O BIKPELA, Yu mas harim prea bilong mi na harim krai bilong mi. Yu no ken pasim maus bilong Yu long ol aiwara bilong mi. Long wanem mi man bilong longwe ples wantaim Yu. Na mi wanpela waira olsem olgeta tumbuna papa bilong mi.
Yu mas isi long mi, bai mi ken kisim strong gen paslain long mi lusim hia na mi no stap moa.