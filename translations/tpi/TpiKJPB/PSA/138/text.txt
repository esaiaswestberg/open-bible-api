¶ Long olgeta hap bilong bel bilong mi, bai mi litimapim nem bilong Yu. Long pes bilong ol god bai mi singim song i litimapim nem bilong Yu.
Bai mi lukluk long tempel holi bilong Yu, na bai mi lotu na litimapim nem bilong Yu. Long wanem bai mi tingim pasin bilong Yu long laikim tru man na mekim gutpela pasin, na bilong tingim tok tru bilong Yu. Long wanem Yu bin mekim tok bilong Yu i stap bikpela samting moa, na i antap long olgeta namba bilong nem bilong Yu.
Long de mi bin singaut, Yu bin bekim tok long mi. Na Yu bin strongim mi long strong insait long tewel bilong mi.
O BIKPELA, olgeta king bilong graun bai i litimapim nem bilong Yu taim ol i harim ol tok bilong maus bilong Yu.
Yes, bai ol i singim song long ol pasin bilong BIKPELA. Long wanem glori bilong BIKPELA em i bikpela.
¶ BIKPELA i save stap antap, tasol Em i save tingting long ol man i holim pasin bilong daunim em yet. Tasol Em i save long ol hambak man taim ol i stap longwe.
Sapos mi wokabaut namel long hevi, bai Yu kirapim mi. Bai Yu stretim han bilong Yu bilong birua long belhat tru bilong ol birua bilong mi. Na han sut bilong Yu bai kisim bek mi.
BIKPELA bai inapim dispela samting bilong sait bilong mi. Sori bilong Yu, O BIKPELA, i stap strong yet oltaim oltaim.. No ken givim baksait long ol wok bilong ol han bilong Yu yet.