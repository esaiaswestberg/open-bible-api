¶ Man i stap long ples hait bilong Man i Antap Olgeta bai em i stap long tewel bilong san bilong dispela wanpela i Gat Olgeta Strong.
Bai mi tok olsem bilong tokaut long BIKPELA, Em i ples bilong mi stap gut, na strongpela banis bilong mi, na God bilong mi. Bai mi putim bilip bilong mi long Em.
Tru tumas bai Em i tekewe yu long umben bilong man bilong kisim pisin, na long samting i bringim bagarap nogut tru.
Bai Em i karamapim yu long ol gras bilong Em, na aninit long ol wing bilong Em bai yu putim bilip bilong yu i stap. Tok tru bilong Em bai i stap hap plang na liklik hap plang bilong yu.
Yu no ken pret long samting i laik pretim man long nait, o long spia i flai long de,
O long samting bilong bagarap i wokabaut long tudak, o long samting bilong bagarap i bagarapim man long belo.
Wan tausen man bai i pundaun klostu long sait bilong yu, na 10 tausen man klostu long han sut bilong yu. Tasol bai em i no kam klostu long yu.
Long ai bilong yu tasol bai yu lukluk na lukim pe bilong ol man i nogut tru.
¶ Long wanem yu bin mekim BIKPELA i stap ples hait bilong mi, yes man i Antap olgeta,. Em i ples bilong yu stap gut.
Olsem na samting nogut bai i no kamap long yu. Na tu samting bilong bagarap bai i no kam klostu long ples yu sindaun long em.
Long wanem bai Em i givim strongpela tok save long ol ensel bilong En long lukautim yu, bilong was long yu long olgeta rot bilong yu.
Bai ol i karim yu long ol han bilong ol. Nogut yu sutim lek bilong yu long ston.
Bai yu wokabaut antap long laion na snek. Bai yu krungutim yangpela laion na dragon aninit long lek bilong yu.
Bai Mi kisim bek em long wanem em i bin laikim tru Mi. olsem na bai Mi putim em i stap antap, long wanem em i bin save long nem bilong Mi.
Bai em i singaut long Mi, na bai Mi bekim tok long em. Bai Mi stap wantaim em long taim bilong hevi. Bai Mi kisim bek em na givim ona long em.
Bai Mi inapim em long longpela laip, na bai Mi soim em kisim bek bilong Mi.