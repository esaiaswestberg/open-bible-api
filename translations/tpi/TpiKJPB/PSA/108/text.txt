¶ O God, bel bilong mi i stap strong. Bai mi singim song na litimapim nem bilong Yu. Yes long glori bilong mi bai mi mekim olsem.
Kain harp na harp, yupela kirap. Mi yet bai mi kirap long moningtaim tru.
O BIKPELA, bai mi litimapim nem bilong Yu namel long ol manmeri. Na bai mi singim song i litimapim nem bilong Yu namel long ol kantri.
Long wanem, sori bilong Yu i bikpela antap long ol heven. Na tok tru bilong Yu i go inap long ol klaut.
O God, ol i mas litimapim Yu antap long ol heven. Na ol i mas litimapim glori bilong Yu antap long dispela graun olgeta,
¶ Bai man i stap klostu tru long bel bilong Yu i ken kamap fri. Long han sut bilong Yu, Yu mas kisim bek na bekim tok long mi.
Long pasin holi bilong En, God i bin toktok. Bai mi amamas tru. Bai Mi skelim Sekem na metaim ples daun bilong Sukot.
Gileat i bilong Mi. Manasa i bilong Mi. Ifraim tu em i strong bilong het bilong Mi. Juda em man bilong Mi em i givim lo.
Moap i stap dis waswas bilong Mi. Bai Mi tromoi su bilong Mi antap long Idom. Bai Mi amamas bikmaus antap long Filistia.
Husat bai i bringim mi i go insait long strongpela biktaun? Husat bai i go pas long mi long Edom?
O God, ating Yu no bai mekim olsem? Yu bin rausim mipela. Na, O God, ating Yu no bai go wantaim ol ami bilong mipela?
Givim helpim long mipela long lusim hevi. Long wanem, helpim bilong man i samting nating.
Long strong bilong God, bai yumi sanap strong. Long wanem Em tasol bai i krungutim ol birua bilong yumi.