¶ Na tok bilong BIKPELA i kam long mi, i spik,
Pikinini man bilong man, autim tok profet i birua long ol profet bilong Isrel husat i autim tok profet, na yu tokim ol husat i autim tok profet ausait long ol bel bilong ol yet, Yupela harim tok bilong BIKPELA.
GOD Bikpela i tok olsem, Tok lukaut i go long ol kranki profet, husat i bihainim spirit bilong ol yet, na husat i no bin lukim wanpela samting!
O Isrel, ol profet bilong yu i stap olsem ol foks long ol ples i no gat man.
Yupela i no bin go antap insait long ol ples bruk, o stretim banis bilong liklik bus bilong hauslain bilong Isrel bilong sanap long pait long de bilong BIKPELA.
Ol i bin lukim samting nating na giaman glasman samting, i spik, BIKPELA i tok. Na BIKPELA i no bin salim ol. Na ol i bin mekim ol arapela long hop long ol bai strongim dispela tok.
Ating i yes long yupela i lukim wanpela driman samting nating, na ating i yes long yupela i toktok long giaman glasman samting, we yupela i tok olsem, BIKPELA i tok olsem, tasol Mi no bin toktok?
Olsem na GOD Bikpela i tok olsem, Bikos yupela i bin toktok nating, na lukim ol giaman samting, olsem na, lukim, Mi birua long yupela, GOD Bikpela i tok.
Na han bilong Mi bai stap antap long ol profet husat i lukim samting nating, na husat i glasim ol giaman samting. Ol bai i no inap stap long bung bilong lain manmeri bilong Mi, na tu ol bai i no inap raitim ol insait long ol rait bilong hauslain bilong Isrel, na tu bai ol i no inap go insait long hap bilong Isrel. Na yupela bai save long Mi stap GOD Bikpela.
¶ Bilong wanem, yes, bikos ol i bin grisim lain manmeri bilong Mi, i spik, Bel isi. Na i no gat bel isi. Na wanpela i wokim i go antap wanpela banis, na, harim, ol arapela i penim dispela wantaim simen ol i no tanim gut.
Tokim ol manmeri husat i penim dispela wantaim simen ol i no tanim gut, long em bai pundaun. Bai i gat wanpela ren i karamapim olgeta. Na yupela, O ol bikpela ston ais, bai pundaun. Na wanpela win nogut bai brukim dispela.
Harim, taim banis i pundaun pinis, ating i yes long ol bai tokim yupela, Dispela penim we yupela i bin yusim long penim dispela i stap we?
Olsem na, GOD Bikpela i tok olsem, Yes, Mi bai brukim dispela wantaim wanpela win nogut long belhat nogut tru bilong Mi. Na bai gat wanpela ren i karamapim olgeta long belhat bilong Mi, na ol bikpela ston ais long belhat nogut tru bilong Mi bilong kaikai dispela olgeta.
Olsem na Mi bai brukim daun dispela banis yupela i bin penim wantaim simen ol i no tanim gut, na bringim dispela i kam daun long graun, inap long ol as ston bilong en bai kamap ples klia, na em bai pundaun, na em bai kaikai yupela olgeta insait long namel long en. Na yupela bai save long Mi stap BIKPELA.
Olsem tasol bai Mi inapim belhat tru bilong Mi antap long dispela banis, na antap long ol manmeri husat i bin penim dispela wantaim simen ol i no tanim gut, na Mi bai tokim yupela, Dispela banis i no stap moa, na tu ol manmeri husat i penim dispela,
Em i olsem, ol profet bilong Isrel husat i autim tok profet long sait bilong Jerusalem, na husat i lukim ol driman samting bilong bel isi bilong en, na i no gat bel isi, GOD Bikpela i tok.
¶ Wankain tasol, yu pikinini man bilong man, strongim pes bilong yu i birua long ol pikinini meri bilong lain manmeri bilong yu, husat i autim tok profet ausait long bel bilong ol yet. Na yu autim tok profet i birua long ol.
Na tok, GOD Bikpela i tok olsem, Tok lukaut i go long ol meri husat i samapim olgeta pilo long olgeta hul bilong han, na wokim ol liklik laplap antap long het bilong olgeta wan wan, bikpela na liklik, bilong painim ol tewel! Bai yupela painim ol tewel bilong lain manmeri bilong Mi, na bai yupela kisim bek i stap laip ol tewel husat i kam long yupela?
Na bai yupela mekim Mi doti namel long lain manmeri bilong Mi, bilong kisim ol han i pulap bilong bali na ol hap hap bilong bret, bilong kilim i dai ol tewel husat i no mas dai, na bilong kisim bek i stap laip ol tewel husat i no gutpela long stap laip, long ol giaman bilong yupela long lain manmeri bilong Mi husat i harim ol giaman bilong yupela?
Olsem na GOD Bikpela i tok olsem, Lukim, Mi stap birua long ol pilo bilong yupela, we yupela i yusim long painim ol tewel long mekim ol i flai, na Mi bai brukim ol i lusim ol han bilong yupela, na Mi bai larim ol tewel i go, yes, ol tewel husat yupela i painim bilong mekim ol i flai.
Ol liklik laplap bilong yupela tu bai Mi brukim, na kisim bek lain manmeri bilong Mi ausait long han bilong yupela, na ol bai i no inap stap moa long han bilong yupela long yupela i ken painim ol. Na yupela bai save long Mi stap BIKPELA.
Bilong wanem, wantaim ol giaman yupela i bin mekim bel bilong ol stretpela man i pilim hevi, husat Mi no bin mekim ol pilim hevi, na strongim ol han bilong man nogut, inap long em i no ken tanim bek na lusim pasin nogut bilong em, taim yupela i promisim em laip.
Olsem na yupela bai i no inap lukim samting nating moa, o glasim ol glasman samting. Long wanem, Mi bai kisim bek lain manmeri bilong Mi ausait long han bilong yupela. Na yupela bai save long Mi stap BIKPELA.