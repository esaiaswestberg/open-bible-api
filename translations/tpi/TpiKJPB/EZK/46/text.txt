¶ GOD Bikpela i tok olsem, Dua bilong banis bilong ples op insait, dispela i lukluk i go long hap is, bai pas long dispela sikispela de bilong wok. Tasol long sabat ol bai opim dispela , na long de bilong nupela mun ol bai opim dispela.
Na dispela hetman bai go insait long rot bilong veranda bilong dispela dua bilong banis ausait, na em bai sanap klostu long pos bilong dua bilong banis, na ol pris bai redim ofa i kuk olgeta bilong em, na ol ofa bilong bel isi bilong em, na em bai lotu long as bilong dua bilong banis. Nau em bai go ausait. Tasol ol bai i no inap pasim dua bilong banis inap long apinun tru.
Wankain olsem ol manmeri bilong dispela hap bai lotu long dua bilong dispela dua bilong banis long ai bilong BIKPELA long ol sabat na long ol nupela mun.
Na dispela ofa i kuk olgeta dispela hetman bai ofaim i go long BIKPELA long de sabat bai stap sikispela pikinini sipsip i no gat mak nogut, na wanpela sipsip man i no gat mak nogut.
Na ofa bilong kaikai bai stap wanpela ipa bilong wanpela sipsip man, na ofa bilong kaikai bilong ol pikinini sipsip bai stap olsem em i inap long givim, na wanpela hin wel long wanpela ipa.
Na long de bilong nupela mun dispela bai stap wanpela yangpela bulmakau man i no gat mak nogut, na sikispela pikinini sipsip, na wanpela sipsip man. Ol bai i no inap gat mak nogut.
Na em bai redim wanpela ofa bilong kaikai, wanpela ipa long wanpela bulmakau man, na wanpela ipa bilong wanpela sipsip man, na bilong ol pikinini sipsip bilong bihainim hamas han bilong em i ken kisim, na wanpela hin wel long wanpela ipa.
Na taim dispela hetman bai go insait, em bai go insait long rot bilong veranda bilong dispela dua bilong banis, na em bai go ausait long rot bilong en.
Tasol taim ol manmeri bilong dispela hap bai kam long ai bilong BIKPELA long ol bikpela kaikai holi, em husat i kam long rot bilong dua bilong banis i stap long hap not bilong mekim lotu bai go ausait long rot bilong dua bilong banis long hap saut. Na em husat i kam long rot bilong dua bilong banis long hap saut bai go ausait long rot bilong dua bilong banis long hap not. Em bai i no inap go bek long rot bilong dua bilong banis we em i kam insait long en, tasol em bai go ausait hapsait long en.
Na dispela hetman i stap namel long ol, taim ol i go insait, em bai go insait. Na taim ol i go ausait, em bai go ausait.
Na long ol bikpela kaikai na long ol de holi tru dispela ofa bilong kaikai bai stap wanpela ipa bilong wanpela bulmakau man, na wanpela ipa bilong wanpela sipsip man, na bilong ol pikinini sipsip, olsem long em i inap long givim, na wanpela hin wel long wanpela ipa.
Nau taim dispela hetman bai redim wanpela ofa i kuk olgeta long laik bilong em yet o ol ofa bilong bel isi long laik bilong em yet i go long BIKPELA, nau wanpela bai opim dua bilong banis long em, dispela i lukluk i go long hap is, na em bai redim ofa i kuk olgeta bilong em na ol ofa bilong bel isi bilong em, olsem em i mekim long de sabat. Nau em bai go ausait. Na bihain long em i go ausait wanpela bai pasim dua bilong banis.
Olgeta wan wan de yu bai redim wanpela ofa i kuk olgeta i go long BIKPELA bilong wanpela pikinini sipsip bilong namba wan yia i no gat mak nogut. Yu bai redim dispela olgeta wan wan moning.
Na yu bai redim wanpela ofa bilong kaikai bilong en olgeta wan wan moning, namba sikis hap bilong wanpela ipa, na namba tri hap bilong wanpela hin wel, long abusim wantaim naispela plaua. Em i wanpela ofa bilong kaikai bilong olgeta taim i go long BIKPELA, long wanpela lo ol i makim i no inap pinis.
Olsem tasol bai ol i redim pikinini sipsip, na ofa bilong kaikai, na wel, olgeta wan wan moning bilong wanpela ofa i kuk olgeta bilong olgeta taim.
¶ GOD Bikpela i tok olsem, Sapos dispela hetman i givim wanpela presen long wanpela bilong ol pikinini man bilong em, samting papa i givim pikinini bilong em bai bilong ol pikinini man bilong em. Em bai stap holimpas long ol olsem samting papa i givim pikinini.
Tasol sapos em givim wanpela presen bilong samting papa i givim pikinini long wanpela bilong ol wokboi bilong em, orait dispela bai bilong em inap long yia bilong ol samting i stap fri. Bihain dispela bai go bek long dispela hetman. Tasol samting papa i givim pikinini bilong em bai bilong ol pikinini man bilong em bilong ol yet.
Na moa tu dispela hetman bai i no inap kisim ol samting papa i givim pikinini bilong ol manmeri long pasin bilong mekim ol i kisim taim, bilong subim ol i go ausait long holimpas bilong ol. Tasol em bai givim ol pikinini man bilong em samting papa i givim pikinini ausait long holimpas bilong em yet, inap long lain manmeri bilong Mi i no inap bruk nabaut na olgeta wan wan man i lusim holimpas bilong em.
¶ Bihain em i bringim mi namel long ples bilong kam insait, dispela i stap long sait bilong dua bilong banis, i go insait long ol rum holi bilong ol pris, dispela i lukluk i go long hap not. Na, lukim, i gat wanpela ples i stap long tupela sait i go long hap wes.
Nau Em i tokim mi, Dispela em i ples we ol pris bai boilim ofa bilong sakim lo na ofa bilong sin, we ol bai kukim ofa bilong kaikai long aven, inap long ol i no karim ol i go ausait long ples op ausait tru, bilong mekim ol manmeri i stap holi.
Nau Em i bringim mi ausait i go insait long ples op ausait tru, na mekim mi long wokabaut klostu long fopela kona bilong ples op. Na, lukim, insait long olgeta wan wan kona bilong ples op i gat wanpela ples op i stap.
Long fopela kona bilong ples op i gat ol ples op i pas klostu, longpela i 40 kyubit na brait i 30. Ol dispela fopela kona i bilong wanpela skel tasol.
Na i gat wanpela lain bilong ol haus i stap raun nabaut insait long ol, raun nabaut long ol fopela, na dispela ol i wokim wantaim ol ples bilong boilim aninit long ol lain raun nabaut.
Nau Em i tokim mi, Ol dispela em ol ples bilong ol lain husat i boilim, we ol wokman bilong haus bai boilim ol sakrifais bilong ol manmeri.