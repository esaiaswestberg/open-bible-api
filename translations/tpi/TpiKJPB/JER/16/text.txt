¶ Tok bilong BIKPELA i kam long mi tu, i spik,
Yu no ken maritim wanpela meri, na tu yu no ken kamapim ol pikinini man o ol pikinini meri long dispela ples.
Long wanem, BIKPELA i tok olsem long sait bilong ol pikinini man na long sait bilong ol pikinini meri husat ol i karim long dispela ples, na long sait bilong ol mama bilong ol husat i karim ol, na long ol papa bilong ol husat i kamapim ol long dispela hap,
Ol bai dai long ol dai i hevi nogut tru. Ol bai i no gat wanpela bilong krai sori long ol. Na tu ol man bai i no inap planim ol. Tasol ol bai stap olsem pekpek antap long pes bilong dispela graun. Na bainat na bikpela taim hangre bai kaikai ol olgeta. Na ol daibodi bilong ol bai stap abus bilong ol pisin bilong heven, na bilong ol animal bilong dispela graun.
Long wanem, BIKPELA i tok olsem, No ken go insait long haus bilong soim sori, na tu bilong go krai sori o wokim krai sori long ol. Long wanem, Mi bin tekewe bel isi bilong Mi long dispela lain manmeri, BIKPELA i tok, yes, pasin bilong laikim tru na mekim gut na ol sori.
Bikman na man nating wantaim bai dai long dispela hap. Ol man bai i no inap planim ol, na tu ol man bai i no inap krai sori long ol, o katim ol yet, o mekim ol yet kela long tingim ol.
Na tu ol man bai i no inap brukim ol yet long tingim ol taim ol i soim sori, bilong givim bel isi long ol long tingim ol daiman. Na tu ol man bai i no inap givim ol dispela kap bilong kisim bel isi bilong dringim long tingim papa bilong ol o long tingim mama bilong ol.
Yu no ken go insait tu long haus bilong bikpela kaikai, long sindaun wantaim ol long kaikai na dring.
Long wanem, BIKPELA bilong ol ami, God bilong Isrel, i tok olsem, Lukim, Mi bai mekim long pinis ausait long dispela ples long ol ai bilong yu na long taim bilong yu, nek bilong lap, na nek bilong amamas, nek bilong man i laik marit, na nek bilong meri i laik marit.
¶ Na em bai kamap olsem, taim yu bai soim dispela lain manmeri olgeta dispela toktok, na ol bai tokim yu, Olsem wanem na BIKPELA i bin kolim olgeta dispela bikpela samting nogut i birua long mipela? O sin nogut bilong mipela em wanem? O sin bilong mipela, dispela mipela bin mekim i birua long BIKPELA, God bilong mipela, em wanem?
Nau bai yu tokim ol, Bilong wanem, ol tumbuna papa bilong yupela i bin givim baksait long Mi, BIKPELA i tok, na ol i bin wokabaut i bihainim ol arapela god, na ol i bin bihainim ol, na ol i bin lotuim ol, na ol i bin givim baksait long Mi, na ol i no bin holimpas lo bilong Mi.
Na yupela i bin mekim pasin i nogut moa long ol tumbuna papa bilong yupela. Long wanem, lukim, yupela olgeta wan wan i wokabaut i bihainim tingting nating bilong bel nogut bilong em yet, inap long ol i no ken harim Mi.
Olsem na bai Mi tromoi yupela ausait long dispela hap i go long wanpela hap yupela i no save long en, yupela o ol tumbuna papa bilong yupela. Na long dispela hap yupela bai bihainim ol arapela god san na nait. Em i ples we Mi no inap helpim yupela.
¶ Olsem na, lukim, ol de i kam, BIKPELA i tok, long ol bai i no inap tok moa, BIKPELA i stap laip, husat i bringim ol pikinini bilong Isrel i kam antap ausait long hap bilong Isip.
Tasol, BIKPELA i stap laip, husat i bringim ol pikinini bilong Isrel i kam antap bek long hap not, na long olgeta hap we Em i bin ranim ol i go. Na Mi bai bringim ol gen long hap bilong ol, dispela Mi givim long ol tumbuna papa bilong ol.
Lukim, Mi bai salim tok long planti man bilong kisim pis, BIKPELA i tok, na ol bai kisim ol olsem pis. Na bihain bai Mi salim tok long ol man bilong painim abus, na ol bai painim ol long olgeta wan wan maunten, na long olgeta wan wan liklik maunten, na ausait long ol hul bilong ol ston.
Long wanem, ol ai bilong Mi i stap antap long olgeta pasin bilong ol. Ol i no stap hait long pes bilong Mi, na tu ol sin nogut bilong ol i no stap hait long ai bilong Mi.
Na pastaim Mi bai bekim pe long ol sin nogut bilong ol na ol sin bilong ol dabol. Bilong wanem, ol i bin mekim hap bilong Mi doti, ol i bin pulapim hap bilong Mi olsem samting papa i givim pikinini wantaim ol daibodi bilong ol samting bilong tingting nogut long en na ol sting samting.
O BIKPELA, strong bilong mi, na strongpela ples hait bilong mi, na ples hait bilong mi long de bilong kisim hevi, ol man i no Ju bai kam long Yu long ol las hap bilong dispela graun, na ol bai tok, Tru tumas, ol tumbuna papa bilong mipela i bin kisim ol giaman olsem samting papa i givim pikinini, ol samting nating, na ol samting we i no gat helpim long en.
Ating wanpela man bai wokim ol god bilong em yet, na ol i no stap ol god?
Olsem na, lukim, dispela wanpela taim Mi bai mekim ol long save, Mi bai mekim ol long save long han bilong Mi na strong bilong Mi. Na ol bai save long nem bilong Mi em BIKPELA.