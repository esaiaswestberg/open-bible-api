¶ Na em i kamap olsem, tupela yia i go pinis olgeta, na Fero i driman. Na, lukim, em i sanap arere long bikpela wara.
Na, lukim, sevenpela naispela patpela bulmakau i lusim bikpela wara i kam antap. Na ol i kisim kaikai long wanpela ples gras.
Na, lukim, sevenpela arapela bulmakau i bihainim ol i lusim bikpela wara na i kam antap. Ol i no naispela na i bun nating. Na ol i sanap klostu long ol arapela bulmakau long arere bilong bikpela wara.
Na ol bulmakau i no naispela na i bun nating ol i kaikai ol sevenpela naispela patpela bulmakau. Na Fero i kirap long slip i dai.
Na em i slip i dai gen na em i driman namba tu taim. Na, lukim, sevenpela bun bilong wit samting i kamap long wanpela stik bilong wit samting, ol i patpela na gutpela.
Na, lukim, sevenpela bun i bun nating na win bilong hap sankamap i bin bagarapim ol, ol i kamap bihain long ol.
Na dispela sevenpela bun i bun nating ol i kaikai ol sevenpela bun i patpela na i pulap. Na Fero i kirap. Na, lukim, em wanpela driman.
Na em i kamap olsem, long moningtaim spirit bilong en i hevi. Na em i salim tok i go na singautim olgeta man bilong wokim poisin bilong Isip na olgeta saveman bilong en. Na Fero i tokim ol long driman bilong en. Tasol i no gat wanpela inap telimautim as mining bilong ol long Fero.
¶ Long dispela taim nambawan man bilong lukautim kap i tok long Fero, i spik, Dispela de mi tingim gen ol rong bilong mi.
Fero i stap belhat tru long ol wokboi bilong en. Na em i putim mi long kalabus long haus bilong kepten bilong ol wasman. Em i kalabusim mi wantaim nambawan man i wokim bret.
Na long wanpela nait mipela i driman wanpela driman, mi na em. Mitupela wan wan man i driman bilong bihainim as mining bilong driman bilong en.
Na wanpela yangpela man, wanpela Hibru, i stap wantaim mipela long dispela hap. Em i wokboi bilong kepten bilong ol wasman. Na mipela i tokim em, na em i telimautim as mining bilong ol driman bilong mipela. Em i bin telimautim as mining long mipela wan wan man, bilong bihainim driman bilong en.
Na em i kamap olsem, olsem em i bin telimautim as mining long mipela, olsem tasol em i kamap. Em i bin putim mi gen long wok bilong mi, na em i bin hangamapim em.
Orait nau Fero i salim tok i go na singautim Josep. Na kwiktaim ol i bringim em i kam na lusim dispela kalabus hul. Na em i rausim maus gras na senisim klos bilong en. Na em i kam long Fero.
Na Fero i tokim Josep, Mi bin driman wanpela driman. Na i no gat wanpela man inap telimautim as mining bilong en. Na mi bin harim tok long yu, yu inap save long driman na telimautim as mining bilong en.
Na Josep i bekim tok long Fero, i spik, I no stap long mi. God bai givim bekim bilong bel isi long Fero.
¶ Na Fero i tokim Josep, Long driman bilong mi, lukim, mi sanap long arere bilong bikpela wara.
Na, lukim, sevenpela patpela naispela bulmakau i lusim bikpela wara na i kam antap. Na ol i kisim kaikai long wanpela ples gras.
Na, lukim, sevenpela arapela bulmakau i kam antap bihain long ol. Ol i rabis na i no naispela na i bun nating. Long olgeta hap graun bilong Isip, mi no bin lukim dispela kain nogut bipo.
Na ol bulmakau i bun nating na i no naispela ol i kaikai dispela sevenpela patpela bulmakau i kamap pastaim.
Na taim ol i kaikai ol dispela pinis, man i no inap save ol i bin kaikai ol, nogat. Ol i luk nogut yet olsem ol i stap bipo. Olsem na mi kirap.
Na long driman bilong mi, mi bin lukim. Na, lukim, sevenpela bun i kamap long wanpela stik, ol i pulap na gutpela.
Na, lukim, sevenpela bun i drai na i bun nating na win bilong hap sankamap i bin bagarapim ol, ol i kamap bihain long ol.
Na ol bun i bun nating ol i kaikai ol sevenpela gutpela bun. Na mi bin tokim ol man bilong wokim poisin long dispela, tasol i no gat wanpela inap tokaut long mi long en.
Na Josep i tokim Fero, Dispela driman bilong Fero i wanpela. God i bin soim Fero samting Em i laik mekim.
Dispela sevenpela gutpela bulmakau i sevenpela yia. Na dispela sevenpela gutpela bun i sevenpela yia. Dispela driman em wanpela.
Na dispela sevenpela bulmakau i bun nating na i no naispela na ol i kamap bihain long ol, ol i sevenpela yia. Na dispela sevenpela bun nating, win bilong hap sankamap i bin bagarapim ol, bai i sevenpela yia bilong bikpela hangre.
Dispela em samting mi bin tokim Fero. Samting God i laik mekim, em i soim long Fero.
Lukim, sevenpela yia bilong kisim planti samting tru bai i kamap long olgeta hap graun bilong Isip.
Na bihain long ol, sevenpela yia bilong bikpela hangre bai i kamap. Na long hap graun bilong Isip, ol bai lusim tingting long olgeta planti samting. Na dispela bikpela hangre bai bagarapim olgeta dispela hap graun.
Na long dispela hap graun, bai ol i no inap save long ol planti samting bikos dispela bikpela hangre i kamap bihain. Long wanem, em bai i stap nogut tru.
Na long wanem, long dispela driman i kamap dabol long Fero. Em i bikos God i strongim dispela samting, na klostu nau God bai mekim dispela i long kamap.
¶ Olsem na nau Fero i mas painim wanpela man i gat gutpela tingting na i gat save tru. Na em i mas putim em long bosim dispela graun bilong Isip.
Fero i ken mekim olsem, na em i ken makim sampela ofisa bilong bosim dispela graun. Na long dispela sevenpela yia i gat planti samting, ol i ken kisim wanpela hap bilong ol faipela hap samting bilong dispela hap graun bilong Isip.
Na ol i ken bungim olgeta kaikai bilong ol dispela gutpela yia bai i kamap. Na ol i ken putim wit samting aninit long han bilong Fero. Na ol i ken lukautim kaikai long ol biktaun.
Na ol dispela kaikai bai i stap olsem samting ol i putim bilong holim long dispela hap graun bilong dispela sevenpela yia bilong bikpela hangre. Em bai i kamap long hap graun bilong Isip. Olsem na dispela hap graun i no ken bagarap olgeta long taim bilong hangre.
Na dispela samting i gutpela long ai bilong Fero, na long ai bilong olgeta wokboi bilong em.
Na Fero i tokim ol wokboi bilong en, Yumi inap long painim kain man olsem dispela, wanpela man insait long husat Spirit bilong God i stap?
Na Fero i tokim Josep, God i bin soim yu olgeta dispela samting, olsem na i no gat wanpela man i gat gutpela tingting na i gat save tru olsem yu.
Bai yu stap bosman bilong haus bilong mi. Na bai tok bilong yu i bosim olgeta manmeri bilong mi. Long sia king tasol bai mi winim yu.
Na Fero i tokim Josep, Lukim, mi bin putim yu long bosim olgeta graun bilong Isip.
Na Fero i rausim ring bilong en long han bilong en. Na em i putim em long han bilong Josep. Na Fero i pasim long em ol klos ol i wokim long naispela laplap, na em i putim wanpela sen gol nabaut long nek bilong en.
Na em i mekim Josep i kalap i go long namba tu karis bilong en. Na ol i go pas long em na i singaut, Yupela brukim skru. Na em i mekim em i stap hetman bilong olgeta graun bilong Isip.
Na Fero i tokim Josep, Mi Fero. Na sapos yu no stap, i no gat man bai i litimapim han o lek bilong en long olgeta graun bilong Isip.
Na Fero i kolim nem bilong Josep, Safnat-panea Na em i givim em Asenat i kamap meri bilong en. Em i pikinini meri bilong Poti-fera, pris bilong On. Na Josep i raun long olgeta graun bilong Isip.
¶ Na Josep i gat 30 krismas taim em i sanap long pes bilong Fero, king bilong Isip. Na Josep i lusim pes bilong Fero, na em i go long olgeta graun bilong Isip.
Na long ol sevenpela yia i gat planti samting, graun i karim planti kaikai.
Na em i bungim olgeta kaikai bilong dispela sevenpela yia i stap long graun bilong Isip. Na em i putim dispela kaikai i stap long ol biktaun. Ol kaikai bilong gaden, em i stap nabaut long olgeta wan wan biktaun, em i putim i stap long dispela biktaun.
Na Josep i bungim ol wit samting i planti tru olsem wesan bilong nambis, inap long em i lusim pasin bilong kaunim. Long wanem, em i no gat namba.
Na dispela bikpela hangre i no kamap yet, na tupela pikinini man i kamap long Josep. Asenat, pikinini meri bilong Poti-fera, pris bilong On, em i bin karim tupela long em.
Na Josep i kolim nem bilong namba wan pikinini Manasa. Long wanem, God, em i tok, i bin mekim mi i lusim tingting long olgeta hatwok bilong mi na olgeta wanhaus bilong papa bilong mi.
Na em i kolim nem bilong namba tu pikinini Ifraim. Long wanem, God i bin mekim mi i karim kaikai long dispela hap graun bilong hevi bilong mi.
Na ol sevenpela yia bilong planti samting i stap long graun bilong Isip, em i pinis.
Na ol sevenpela yia bilong hangre i stat long kamap, bilong bihainim tok bilong Josep. Na dispela hangre i stap long olgeta hap graun. Tasol long olgeta hap bilong Isip, bret i stap.
Na taim olgeta manmeri bilong Isip i hangre, ol manmeri i krai long Fero long givim bret. Na Fero i tokim olgeta Isip, Yupela go long Josep. Samting em i tokim yupela long mekim, yupela i mas mekim.
Na dispela bikpela hangre i stap long olgeta hap bilong dispela graun. Na Josep i opim olgeta haus kaikai na i salim long ol Isip. Na dispela bikpela hangre i kamap nogut moa long hap graun bilong Isip.
Na olgeta kantri i kam long Isip long Josep bilong baim wit samting. Bilong wanem, dispela bikpela hangre i stap nogut tru olsem long olgeta hap graun.