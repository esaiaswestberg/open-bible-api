¶ Na Jekop i sindaun long dispela hap graun, papa bilong en i bin stap man bilong longwe ples long en. Em i sindaun long hap graun bilong Kenan.
Ol dispela i ol lain pikinini bilong Jekop. Josep i gat 17 krismas, na em wantaim ol brata bilong en ol i givim kaikai long lain sipsip. Na dispela manki i stap wantaim ol pikinini man bilong Bilha na ol pikinini man bilong Silpa, ol meri bilong papa bilong en. Na Josep i bringim tok nogut long ol i kam long papa bilong en.
Nau Israel i laikim tru Josep moa long em i laikim olgeta pikinini bilong em, bilong wanem, em i pikinini man i kamap taim em i lapun. Na em i wokim bilong em wanpela longpela saket i gat planti kala.
Na taim ol brata bilong em i lukim papa bilong ol i laikim tru em moa long em i laikim olgeta brata bilong em, orait ol i no laikim tru em. Na ol i no inap tok isi long em.
¶ Na Josep i driman wanpela driman. Na em i tokim ol brata bilong en. Na ol i no laikim tru em moa yet.
Na em i tokim ol, Mi askim plis long yupela long yupela i mas harim dispela driman mi bin driman.
Long wanem, lukim, yumi pasim ol mekpas wit long gaden. Na, harim, mekpas bilong mi i kirap na i sanap stret tu. Na, lukim, ol mekpas bilong yupela i sanap nabaut, na ol i lindaun long mekpas bilong mi.
Na ol brata bilong en i tokim em, Ating tru bai yu stap olsem king bilong mipela, a? o ating tru bai yu bosim mipela, a? Na ol i no laikim tru em moa yet long ol driman bilong em na long ol tok bilong em.
Na em i driman narapela driman tu. Na em i tokim ol brata bilong en long dispela. Na em i tok, Lukim, mi driman wanpela driman moa. Na, lukim, san na mun na 11-pela sta i lindaun long mi.
Na em i tokaut long dispela long papa bilong en na ol brata bilong en. Na papa bilong en i hatim em, na tokim em, Dispela em i wanem kain driman yu bin driman? Ating tru mi na mama bilong yu na ol brata bilong yu mipela olgeta bai kam na lindaun i go long graun long yu, a?
Na ol brata bilong en i mangal long em. Tasol papa bilong en i tingting long dispela toktok.
¶ Na ol brata bilong en i go bilong givim kaikai long lain sipsip bilong papa long Sekem.
Na Isrel i tokim Josep, Ating ol brata bilong yu i givim kaikai long lain sipsip long Sekem, a? Yu kam, na bai mi salim yu i go long ol. Na Josep i tokim em, Mi stap hia.
Na em i tokim em, Mi askim plis long yu long yu go na lukim ol brata bilong yu i stap gut na ol sipsip i stap gut o nogat. Na yu bringim tok i kam gen long mi. Olsem na em i salim em i lusim ples daun bilong Hibron na i go. Na em i kam long Sekem.
Na wanpela man i lukim em. Na, lukim, em i raun nating long ples kunai. Na dispela man i askim em, i spik, Yu wok long painim wanem samting?
Na em i tok, Mi wok long painim ol brata bilong mi. Mi askim plis long yu long yu tokim mi long ol i givim kaikai long ol lain sipsip bilong ol long wanem hap?
Na dispela man i tok, Ol i lusim hia. Long wanem, mi bin harim ol i tok, Yumi go long Dotan. Na Josep i go bihainim ol brata bilong en, na em i lukim ol long Dotan.
Na ol i lukim em i stap longwe. Yes, pastaim long em i kam klostu long ol, ol i pasim tok hait i birua long em long kilim em i dai.
Na ol i tok olsem namel long ol yet, Lukim, dispela man bilong driman i kam.
Olsem na kam nau, yumi kilim i dai em na tromoim em long wanpela hul. Na bai yumi tok olsem, Wanpela animal nogut i bin kaikai em. Na bai yumi lukim wanem samting bai i kamap long ol driman bilong em.
Na Ruben i harim dispela, na em i tekewe em long han bilong ol. Na em i tok, Yumi no ken kilim em i dai.
Na Ruben i tok long ol, Yupela i no ken kapsaitim blut, nogat. Yupela tromoim em i go long dispela hul, em i stap long ples i no gat man. Na yupela i no ken putim han long em. Em i tok olsem bai em i ken tekewe Josep long han bilong ol bilong givim em long papa bilong en gen.
¶ Na em i kamap olsem, taim Josep i kamap long ol brata bilong en, ol i rausim saket bilong Josep, em dispela saket i gat planti kala na i stap long em.
Na ol i kisim em na tromoim em long wanpela hul. Na dispela hul i stap nating. Em i no gat wara long en.
Na ol i sindaun bilong kaikai bret. Na ol i litimapim ai bilong ol na lukluk. Na, lukim, wanpela lain bilong ol lain Ismael i lusim Gileat na kam wantaim ol kemel bilong ol. Na ol i karim samting i gat switpela smel, na marasin bilong sua, na sanda mur. Ol i karim dispela i go daun long Isip.
Na Juda i tokim ol brata bilong em, Sapos yumi kilim i dai brata bilong yumi, na haitim blut bilong em, dispela bai helpim yumi olsem wanem?
Kaman, na yumi salim em long ol lain Ismel, na no ken larim han bilong yumi stap antap long em. Long wanem, em i brata bilong yumi na wanblut bilong yumi. Na ol brata bilong en i tok em inap.
Nau i gat i kam klostu ol bisnisman bilong ol lain Midian. Na ol i pulim Josep i kam antap ausait long hul, na salim Josep long ol lain Ismel long 20-pela hap bilong silva. Na ol i bringim Josep i go long Isip.
Na Ruben i go bek long dispela hul. Na, lukim, Josep i no stap long hul. Na em i brukim klos bilong em.
Na em i go bek long ol brata bilong en, na tok, Dispela pikinini i no stap. Na mi, bai mi go we?
¶ Na ol i kisim longpela saket bilong Josep. Na ol i kilim i dai wanpela pikinini bilong ol meme. Na ol i putim longpela saket long dispela blut.
Na ol i salim i go dispela longpela saket i gat planti kala. Na ol i bringim dispela i kam long papa bilong ol, na tok, Mipela i painim dispela pinis. Yu ken save nau, em longpela saket bilong pikinini man bilong yu, o nogat.
Na em i save long en na tok, Em longpela saket bilong pikinini man bilong mi. Wanpela animal nogut i bin kaikai em. Tru tumas, em i brukim Josep long planti hap.
Na Jekop i brukim klos bilong en, na em i pasim bek laplap long bel bilong en. Na em i krai sori planti de long pikinini man bilong en.
Na olgeta pikinini man bilong en na olgeta pikinini meri bilong en, ol i kirap bilong givim bel isi long em. Tasol em i no laik kisim bel isi. Na em i tok, Long wanem, bai mi krai sori na go daun long pikinini man bilong mi insait long matmat. Olsem dispela, papa bilong en i krai long em.
Na ol lain Midian i salim em i go long Isip i go long Potifar, wanpela ofisa bilong Fero, na kepten bilong ol soldia i lukautim Fero.