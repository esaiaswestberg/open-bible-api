¶ Na Ebram i go antap ausait long Isip, em, na meri bilong em, na olgeta samting em i gat, na Lot wantaim em, i go insait long hap saut.
Na Ebram em i maniman tru long ol bulmakau samting, long silva, na long gol.
Na em i go long ol wokabaut bilong em i lusim hap, yes, inap long Betel, i go long ples we haus sel bilong em i bin stap long stat, namel long Betel na Hai.
Em i go long ples bilong alta, dispela em i bin wokim long dispela hap long pastaim. Na long dispela hap Ebram i singaut long nem bilong BIKPELA.
¶ Na Lot tu, husat i go wantaim Ebram, i gat ol lain sipsip, na ol lain bulmakau samting, na ol haus sel.
Na dispela hap graun i no inap long karim ol, inap long ol i ken stap wantaim. Long wanem, ol kago bilong ol i bikpela, inap long ol i no inap stap wantaim.
Na i gat wanpela pait namel long ol wokman bilong ol bulmakau samting bilong Ebram na ol wokman bilong ol bulmakau samting bilong Lot. Na lain Kenan na lain Peres i stap nau long dispela hap graun.
Na Ebram i tokim Lot, No ken larim pait i stap, mi askim plis long yu, namel long mi na yu, na namel long ol wokman i lukautim ol bulmakau bilong mi na ol wokman i lukautim ol bulmakau bilong yu. Long wanem, yumi stap ol brata.
Ating dispela graun olgeta i no stap long ai bilong yu? Brukim yu yet, mi askim plis long yu, i lusim mi. Sapos yu laik kisim han kais, orait bai mi go long han sut. O sapos yu lusim mi na go long han sut, orait bai mi go long han kais.
¶ Na Lot i apim tupela ai bilong em na lukim olgeta ples stret bilong Jordan, long em i gat planti wara long olgeta wan wan hap, bipo BIKPELA i bagarapim Sodom na Gomora, yes, olsem gaden bilong BIKPELA, olsem hap bilong Isip, taim yu kam long Soar.
Nau Lot i makim bilong em olgeta ples stret bilong Jordan. Na Lot i wokabaut i go long hap sankamap. Na ol i brukim ol yet wanpela i lusim arapela.
Ebram i stap long hap bilong Kenan, na Lot i stap insait long ol biktaun bilong ples stret, na em i sanapim haus sel bilong em i lukluk i go long Sodom.
Tasol ol man bilong Sodom i stap ol man nogut na ol sinman long ai bilong BIKPELA planti moa yet.
¶ Na BIKPELA i tokim Ebram, bihain long lot i lusim em, Apim nau tupela ai bilong yu, na lukluk long dispela ples we yu stap long en i go long hap not, na i go long hap saut, na i go long hap sankamap, na i go long hap san i go daun.
Long wanem, olgeta dispela hap graun yu lukim, long yu bai Mi givim dispela, na long tumbuna pikinini bilong yu inap oltaim oltaim.
Na Mi bai mekim ol tumbuna pikinini bilong yu olsem das bilong graun. Inap long sapos wanpela man i ken kaunim das bilong graun, orait bai ol i ken kaunim tumbuna pikinini bilong yu tu.
Kirap, wokabaut i go namel long dispela hap graun long longpela bilong en na long brait bilong en. Long wanem, Mi bai givim dispela long yu.
Nau Ebram i rausim haus sel bilong em, na kam na stap long ples stret bilong Mamri, dispela em stap long Hibron, na wokim long dispela hap wanpela alta i go long BIKPELA.