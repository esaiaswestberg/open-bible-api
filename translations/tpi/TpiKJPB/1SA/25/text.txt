¶ Na Samyuel i dai pinis. Na olgeta Isrel i bung wantaim, na krai sori long em, na planim em long haus bilong em long Rama. Na Devit i kirap, na go daun long ples i no gat man bilong Paran.
¶ Na i gat wanpela man long Meon, husat ol holimpas bilong em i stap long Karmel. Na dispela man em i bikman stret, na em i gat 3,000 sipsip, na 1,000 meme. Na em i katim gras bilong ol sipsip bilong em long Karmel.
Nau nem bilong dispela man em Nebal. Na nem bilong meri bilong em em Abigel. Na em i meri i gat gutpela save, na i gat naispela pes tru. Tasol man bilong em em i man bilong tingim em yet tasol na em i save mekim nogut long olgeta wok bilong em. Na em i bilong hauslain bilong Kelep.
Na Devit i harim long ples i no gat man long Nebal i katim gras bilong ol sipsip bilong em.
Na Devit i salim tenpela yangpela man i go, na Devit i tokim ol yangpela man, Yupela go antap long Karmel, na go long Nebal, na tok gude long em long nem bilong mi.
Na yupela bai tok olsem long em husat i gat gutpela sindaun, Bel isi i stap long yu, na bel isi i stap long hauslain bilong yu, na bel isi i stap long olgeta samting yu gat wantaim.
Na nau mi bin harim long yu gat ol man bilong katim gras bilong sipsip. Nau ol wasman bilong sipsip bilong yu husat i stap wantaim mipela, mipela i no bagarapim ol, na tu i no gat wanpela samting i lus ol, olgeta dispela taim ol stap long Karmel.
Askim ol yangpela man bilong yu, na ol bai soim yu. Olsem na larim ol dispela yangpela man i painim gutpela amamas long ai bilong yu. Long wanem, mipela i kam long wanpela gutpela de. Givim, mi askim yu plis, wanem samting i kam long han bilong yu i go long han bilong ol wokboi bilong yu, na long pikinini man bilong yu Devit.
Na taim ol yangpela man bilong Devit i kam, ol i toktok long Nebal bilong bihainim olgeta dispela toktok long nem bilong Devit, na ol i pinis.
Na Nebal i bekim ol wokboi bilong Devit, na tok, Devit em i husat? Na pikinini man bilong Jesi em i husat? I gat planti ol wokboi nau long dispela taim husat i bruk i go, olgeta wan wan man, long bikman bilong em.
Ating nau mi bai kisim bret bilong mi, na wara bilong mi, na ol abus bilong mi, dispela mi bin kilim bilong ol man bilong katim gras bilong sipsip bilong mi, na givim dispela long ol man husat mi no save long ol i kam we?
¶ Olsem na ol yangpela man bilong Devit i tanim i go long rot bilong ol, na go gen, na kam na tokim em long olgeta dispela toktok.
Na Devit i tokim ol lain bilong em, Yupela olgeta wan wan man pasim bainat bilong em antap long em. Na olgeta wan wan man i pasim bainat bilong em. Na Devit tu i pasim bainat bilong em. Na ol man i bihainim Devit i klostu olsem 400 man. Na 200 man i stap yet wantaim ol kago.
Tasol wanpela bilong ol dispela yangpela man i tokim Abigel, meri bilong Nebal, i spik, Lukim, Devit i salim ol mausman i kam ausait long ples i no gat man long tok gude long bikman bilong yumi. Na em i tok bilong daunim ol tru.
Tasol ol man i mekim gutpela pasin tru long mipela, na mipela i no kisim bagarap, na tu i no gat wanpela samting i lus, taim mipela i toktok wantaim ol, taim mipela i stap long ol ples kunai.
Ol i stap wanpela banis bilong mipela long nait na san wantaim, olgeta taim mipela i stap wantaim ol na lukautim ol sipsip.
Olsem na nau save na tingim na skelim wanem samting yu bai mekim. Long wanem, ol i pasim tok long ol yet long mekim nogut na birua long bikman bilong yumi, na birua long olgeta hauslain bilong em. Long wanem, em i wanpela kain pikinini man bilong Belial olsem, inap long wanpela man i no inap toktok long em.
¶ Nau Abigel i wok hariap, na kisim 200 hap bret, na tupela skin meme wain, na faipela sipsip ol i redim pinis, na faipela hap wit samting i drai olgeta, na 100 lain bung bilong ol resen, na 200 kek bilong ol fik, na slipim ol long ol donki.
Na em i tokim ol wokboi bilong em, Go paslain long mi. Lukim, mi bai kam bihain long yupela. Tasol em i no tokim man bilong em Nebal.
Na em i stap olsem, taim em i ran long donki, long em i kam daun klostu long ples hait bilong liklik maunten, na, lukim, Devit na ol lain bilong em i kam daun klostu long em. Na meri i bungim ol.
Na Devit i bin tok, Tru tumas, mi bin lukautim nating olgeta samting dispela man i gat long ples i no gat man, inap long i no gat wanpela samting bilong olgeta samting i bilong em i lus. Na em i bin bekim pe nogut long gutpela pasin bilong mi.
Olsem na moa tu God i ken mekim long ol birua bilong Devit, sapos mi larim i stap long lait bilong moning wanpela bilong olgeta husat i bilong em husat i save pispis long banis.
Na taim Abigel i lukim Devit, em i hariap, na kalap i lusim donki, na pundaun long pes bilong em long ai bilong Devit, na lindaunim em yet long graun.
Na em i pundaun long tupela lek bilong em, na tok, Antap long mi, bikman bilong mi, antap long mi larim dispela sin nogut i stap. Na larim wokmeri bilong yu, mi askim yu plis, toktok long ia bilong yu, na harim ol toktok bilong wokmeri bilong yu.
Bikman bilong mi, mi askim yu plis, no ken tingting planti long dispela man bilong Belial, yes, Nebal. Long wanem, olsem nem bilong em i stap, em i stap olsem. Nebal em i nem bilong em, na longlong pasin i stap wantaim em. Tasol mi, wokmeri bilong yu, i no lukim ol dispela yangpela man bilong bikman bilong mi, husat yu bin salim i kam.
Olsem na nau, bikman bilong mi, olsem BIKPELA i stap laip, na olsem tewel bilong yu i stap laip, taim yumi luksave long BIKPELA i bin holim bek yu long kam long kapsaitim blut, na long bekim pe nogut yu yet wantaim han bilong yu yet, orait nau larim ol birua bilong yu, na ol husat i painim rot long mekim nogut long bikman bilong mi, i stap olsem Nebal.
Na nau dispela blesing, dispela wokmeri bilong yu i bin bringim long bikman bilong mi, yes, larim mi givim dispela long ol yangpela man husat i bihainim bikman bilong mi.
Mi askim yu plis, lusim pasin bilong sakim lo bilong wokmeri bilong yu. Long wanem, tru tru BIKPELA bai wokim long bikman bilong mi wanpela hauslain i strong tru. Bilong wanem, bikman bilong mi i wok long paitim ol pait bilong BIKPELA, na ol i no bin lukim pasin nogut insait long yu olgeta de bilong yu.
Tasol wanpela man i kirap long ran bihainim yu, na long painim tewel bilong yu. Tasol tewel bilong bikman bilong mi bai pas wantaim mekpas bilong laip wantaim BIKPELA, God bilong yu. Na ol tewel bilong ol birua bilong yu, Em bai tromoi ol i go ausait, olsem samting i go ausait long namel stret bilong wanpela katapel.
Na em bai kamap olsem, taim BIKPELA i bin mekim pinis long bikman bilong mi bilong bihainim olgeta gutpela samting Em i bin toktok long sait bilong yu, na taim Em i bin makim yu pinis hetman long bosim Isrel,
Long dispela bai i no ken stap wanpela bel sori long yu, o samting i bagarapim bel bilong bikman bilong mi, long yu bin kapsaitim blut na i no gat as bilong en, o tu long bikman bilong mi i bin bekim pe nogut em yet. Tasol taim BIKPELA i bin mekim gutpela long bikman bilong mi, orait tingim gen wokmeri bilong yu.
¶ Na Devit i tokim Abigel, Blesing i stap long BIKPELA, God bilong Isrel, husat i salim yu tude long kam bungim mi.
Na blesing i stap long tingting bilong yu yu givim, na blesing i stap long yu, husat i bin pasim mi tude long kam long kapsaitim blut, na long bekim pe nogut mi yet wantaim han bilong mi yet.
Long wanem, tru tru, olsem BIKPELA, God bilong Isrel, i stap laip, husat i bin pasim mi long bagarapim yu, sapos yu no bin hariap na kam long bungim mi, tru tumas, i no bin gat wanpela i stap yet long Nebal long lait bilong moning husat i save pispis long banis.
Olsem na Devit i kisim long han bilong em dispela samting em i bin bringim em, na tokim meri, Go antap wantaim bel isi long haus bilong yu. Lukim, mi bin harim nek bilong yu, na mi bin orait long yu yet.
¶ Na Abigel i kam long Nebal. Na, lukim, em i wokim bikpela kaikai long haus bilong em, olsem bikpela kaikai bilong king. Na bel bilong Nebal i stap amamas insait long em, long wanem, em i spak tru. Olsem na meri i no tokim em long wanpela samting, liklik o moa, inap long lait bilong moning.
Tasol em i kamap olsem long moning, taim wain i lusim Nebal pinis, na meri bilong em i bin tokim em long ol dispela samting, long bel bilong em i dai insait long em, na em i kamap olsem ston.
Na em i kamap olsem klostu olsem tenpela de bihain, long BIKPELA i paitim Nebal, inap long em i dai.
Na taim Devit i harim long Nebal i dai pinis, em i tok, Blesing i stap long BIKPELA, husat i bin toktok wantaim strongpela askim long wari bilong pasim sem bilong mi long han bilong Nebal, na Em i bin pasim wokboi bilong Em long pasin nogut. Long wanem, BIKPELA i bin bekim pasin nogut bilong Nebal antap long het bilong em yet. Na Devit i salim tok na stori wantaim Abigel, bilong kisim em long kamap meri bilong em.
Na taim ol wokboi bilong Devit i kamap long Abigel long Karmel, ol i tokim em, i spik, Devit i salim mipela long yu, long kisim yu i go long em long kamap meri bilong em.
Na em i kirap, na lindaunim em yet long pes bilong em i go long graun, na tok, Lukim, larim wokmeri bilong yu i stap wokmeri bilong wasim ol fut bilong ol wokboi bilong bikman bilong mi.
Na Abigel i hariap, na kirap, na ran antap long wanpela donki, wantaim faipela yangpela meri bilong em husat i kam bihain long em. Na em i kam bihain long ol mausman bilong Devit, na kamap meri bilong em.
Devit i kisim tu Ahinoam bilong Jesril. Na tupela wantaim tu i stap ol meri bilong em.
Tasol Sol i bin givim Mikal, pikinini meri bilong em, meri bilong Devit, long Falti, pikinini man bilong Lais, husat i man bilong Galim.