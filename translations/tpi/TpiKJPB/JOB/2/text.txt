¶ Na gen i gat wanpela de taim ol pikinini man bilong God i kam bilong soim ol yet long ai bilong BIKPELA, na Seten i kam tu namel long ol bilong soim em yet long ai bilong BIKPELA.
Na BIKPELA i tokim Seten, Yu kam long we? Nau Seten i bekim BIKPELA, na tok, Long wok long go i kam long dispela graun, na bilong wokabaut antap na daunbilo long en.
Na BIKPELA i tokim Seten, Ating yu bin tingim na skelim wokboi bilong Mi Jop, long i no gat wanpela i olsem em long dispela graun, wanpela man i inap tru na wanpela stretpela man, wanpela husat i pret long God, na i ranawe long pasin nogut? Na yet em i holim strong pasin holi bilong em, maski yu bin kirapim Mi long birua long em, bilong bagarapim em nating olgeta.
Na Seten i bekim BIKPELA, na tok, Skin bilong senisim skin, yes, olgeta samting wanpela man i gat bai em i givim bilong lukautim laip bilong em.
Tasol nau putim han bilong Yu i go ausait nau, na tasim bun bilong em na bodi bilong em, na em bai toknogutim Yu long pes bilong Yu.
Na BIKPELA i tokim Seten, Lukim, em i stap long han bilong yu, tasol holim bek laip bilong em.
¶ Olsem na Seten i go ausait i lusim pes bilong BIKPELA, na paitim Jop wantaim ol buk i nogut moa i stat long as bilong fut bilong em i go inap long antap tru bilong het bilong em.
Na em i kisim bilong em wanpela hap sospen graun i bruk bilong skirapim em yet olgeta. Na em i sindaun namel long ol sit bilong paia.
Nau meri bilong em i tokim em, Ating yu holim yet pasin holi bilong yu? Toknogutim God, na dai.
Tasol em i tokim meri, Yu toktok olsem wanpela bilong ol krankimeri i toktok. Wanem? Ating yumi bai kisim gutpela samting long han bilong God, na ating i yes long yumi i bai kisim samting nogut? Long olgeta dispela, Jop i no mekim sin wantaim ol lip bilong maus bilong em.
¶ Nau taim tripela wantok bilong Jop i harim long olgeta dispela samting nogut, dispela i kam antap long em, ol i kam, olgeta wan wan long ples bilong em yet, man Timan Elifas, na man Suak Bildat, na man Neman Sofar. Long wanem, ol i bin makim wanpela taim wantaim bilong kam bilong soim sori wantaim em na bilong givim bel isi long em.
Na taim ol i litimapim ol ai bilong ol longwe, na ol i no save long em, ol i litimapim nek bilong ol, na krai tru. Na ol i brukim, olgeta wan wan, saket bilong em, na tromoi das isi isi antap long ol het bilong ol i go long heven.
Olsem na ol i sindaun wantaim em antap long graun sevenpela de na sevenpela nait, na i no gat wanpela i tokim wanpela hap tok long em. Long wanem, ol i luksave long bel sori bilong em em i bikpela tru.