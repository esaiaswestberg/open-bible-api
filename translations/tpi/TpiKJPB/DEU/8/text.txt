¶ Yupela i mas lukautim bilong bihainim olgeta strongpela tok mi givim strongpela tok long dispela long yu long dispela de, bai yupela i ken i stap laip na kamap planti na go insait na kisim dispela hap graun BIKPELA i bin tok tru antap long dispela long ol papa bilong yupela.
Na yu mas holim tingting long olgeta we God BIKPELA bilong yu i yusim bilong i stap pasman long yu dispela foti yia long ples i no gat man, long skulim yu long daun pasin na long traim yu, long kisim save wanem samting i stap long bel bilong yu, bai yu holimpas ol strongpela tok bilong Em, o nogat.
Na Em i givim daun pasin long yu na larim yu i stap hangre na Em i givim kaikai long yu long mana, na yu no save long dispela, na tu ol papa bilong yu i no save, bai Em i ken mekim yu save olsem, man i no stap laip long bret tasol. Tasol man i stap laip long olgeta wan wan tok i kamaut long maus bilong BIKPELA.
Long dispela foti yia ol klos bilong yu i no kamap olpela long yu, na tu fut bilong yu i no solap.
Na tu, yu mas tingting gut long bel bilong yu long dispela, olsem wanpela man i stretim pikinini man bilong em olsem tasol God BIKPELA bilong yu i stretim yu.
Olsem na, yu mas holimpas ol strongpela tok bilong God BIKPELA bilong yu, long wokabaut long we bilong Em na long pret long Em.
Long wanem God BIKPELA bilong yu i bringim yu long wanpela gutpela graun, em graun bilong ol liklik wara riva na long ol hap wara i kamaut long graun na ol wara i go daunbilo tru i kamaut long ol ples daun na ol liklik maunten.
Em graun bilong wit na bali na ol diwai wain samting na ol diwai fik na ol pomigranet Em graun bilong wel oliv na hani.
Long dispela graun yu ken kaikai bret na em i no kamap sot, na long em yu no ken kamap sot long wanpela samting. Long dispela hap graun ol ston i stap ain, na yu ken digim bras i kamaut long ol liklik maunten bilong em.
¶ Taim yu bin kaikai na yu bel tait, long dispela taim yu mas blesim God BIKPELA bilong yu, bilong dispela gutpela graun Em i bin givim dispela long yu.
Lukaut long yu no lusim tingting long God BIKPELA bilong yu, long yu no holimpas ol strongpela tok bilong Em, na ol tok bilong Em long pe bilong kot, na ol strongpela tok bilong Em i stap long buk. Mi givim strongpela tok long yu long dispela samting long dispela de.
Nogut taim yu bin kaikai na stap bel tait, na yu bin wokim ol naispela haus na stap insait long ol.
Na taim ol bulmakau samting bilong yu na ol sipsip samting bilong yu i kamap planti, na silva bilong yu na gol bilong yu i kamap planti, na olgeta samting bilong yu i kamap planti,
Lukaut long dispela taim nogut yu litimapim bel bilong yu na yu lusim tingting long God BIKPELA bilong yu, Em i bin bringim yu i kamaut long graun bilong Isip na long ples bilong i stap kalabus.
Em i bin go pas long yu long olgeta wokabaut long dispela bikpela ples i no gat man na dispela i ples bilong pret , long em ol snek i gat gip i stap na ol binatang i gat nil na ples drai, em ples i no gat wara i stap na Em i bin bringim wara i kamaut long bikpela ston masis bilong helpim yu.
Em i bin givim kaikai long yu long ples i no gat man long mana, na ol papa bilong yu i no save long dispela, bai Em i ken givim yu daun pasin na long Em i ken traim yu, long Em i ken mekim gutpela pasin long yu long dispela las hap bilong wokabaut.
Nogut yu tok long bel bilong yu, Pawa bilong mi na strong bilong han bilong mi i bin givim mi ol dispela mani samting.
Tasol yu mas holim tingting long God BIKPELA bilong yu. Long wanem em i Em husat i givim yu pawa long kisim mani samting, bai Em i ken strongim kontrak bilong Em, Em i bin tok tru antap long dispela long ol papa bilong yu, olsem em i stap long dispela de.
Na em bai stap, sapos yu lusim tingting long God BIKPELA bilong yu na wokabaut long bihainim ol arapela god na mekim wok long ol na lotu long ol, mi tokaut klia long birua long yupela dispela de olsem, tru tumas yupela bai bagarap olgeta.
Olsem ol kantri BIKPELA i bagarapim ol long pes bilong yupela, olsem tasol bai yupela i bagarap. Long wanem yupela i no laik bihainim nek bilong God BIKPELA bilong yupela.