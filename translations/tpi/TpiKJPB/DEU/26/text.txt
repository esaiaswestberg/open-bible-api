¶ Na em bai stap olsem, taim yu kam insait long graun God BIKPELA bilong yu i givim yu bilong i stap olsem samting papa i givim pikinini na yu kisim dispela na sindaun long em,
Yu mas kisim sampela bilong ol samting i kamap pastaim bilong olgeta kaikai bilong dispela graun. Yu mas bringim dispela, em ol samting bilong graun bilong yu God BIKPELA bilong yu i givim yu. Na yu mas putim dispela long wanpela basket. Na yu mas i go long dispela ples God BIKPELA bilong bai makim long putim nem bilong Em long em.
Na yu bai go long pris husat i stap long ol dispela de na tokim em, Mi tokaut dispela de long God BIKPELA bilong yu long mi kam long dispela kantri BIKPELA i bin tok tru antap long ol papa bilong yumi long givim dispela long yumi.
Na pris bai kisim dispela basket long lusim han bilong yu na putim dispela daun long pes bilong alta bilong God BIKPELA bilong yu.
Na yu mas tokaut na tok long pes bilong God BIKPELA bilong yu olsem, Papa bilong mi i bin i stap wanpela man long lain Siria na em i klostu redi long bagarap na em i go daun long Isip na sindaun long dispela ples sampela taim wantaim liklik lain na ol i kamap wanpela kantri i bikpela na strongpela na planti manmeri long dispela ples.
Na ol manmeri bilong Isip i mekim pasin nogut long yumi na givim hevi long yumi na mekim hatwok long yumi.
Na taim yumi singaut long God BIKPELA bilong ol papa bilong yumi, BIKPELA i harim nek bilong yumi na Em i lukluk long ol hevi bilong yumi na pasin nogut yumi kisim.
Na BIKPELA i bin bringim yumi long lusim Isip long han i strongpela tru na Em i taitim han bilong Em na long pasin i kirapim pret nogut tru na long ol mak na long ol samting i winim tingting.
Na Em i bin bringim yumi long dispela ples na Em i givim yumi dispela hap graun, em graun i pulap long susu na hani.
Na nau lukim mi bin bringim ol namba wan kaikai bilong graun Yu O BIKPELA i givim mi. Na yu mas putim dispela long pes bilong God BIKPELA bilong yu na lotu long pes bilong God BIKPELA bilong yu.
Na yu mas amamas tru long olgeta gutpela samting God BIKPELA bilong yu i bin givim long yu na long hauslain bilong yu, em yu na man bilong lain bilong Livai na man bilong narapela kantri i stap namel long yupela.
¶ Taim yu pinis long givim wanpela bilong olgeta tenpela samting i kamap long yu long namba tri yia, em dispela yia bilong givim wanpela hap bilong olgeta tenpela hap, na yu bin givim dispela long man bilong lain Livai na man bilong narapela kantri na ol pikinini i no gat papa na ol meri man bilong ol i bin i dai pinis, bai ol i ken kaikai insait long dua bilong banis bilong yu na stap bel tait.
Long dispela taim yu mas i tok long pes bilong God BIKPELA bilong yu olsem, Mi bin bringim i kam ausait long haus bilong mi ol samting bilong Yu. Na tu mi bin givim ol long man bilong lain bilong Livai na long man bilong narapela kantri na long ol pikinini i no gat papa na long meri man bilong em i bin i dai pinis bilong bihainim olgeta strongpela tok bilong Yu, Yu bin givim strongpela tok long mi long ol. Mi no bin sakim ol strongpela tok bilong Yu na tu mi no bin lusim tingting long ol.
Mi no bin kaikai long dispela long taim bilong hevi bilong mi. Na tu mi no bin kisim i go wanpela bilong ol dispela long yusim long wanpela samting i no klin. Na tu mi no bin givim wanpela bilong dispela long ol daiman. Tasol mi bin harim long bihainim nek bilong God BIKPELA bilong mi na mi bin mekim bilong bihainim olgeta samting yu bin givim strongpela tok long mi long em.
Lukluk daun long ples holi Yu stap long em, em long heven, na blesim ol manmeri bilong Yu Isrel na dispela hap graun Yu bin givim dispela long mipela olsem Yu bin tok tru antap long ol papa bilong mipela, em graun i pulap long susu na hani.
¶ God BIKPELA bilong yu i bin givim strongpela tok long yu long mekim ol dispela strongpela tok bilong Em i stap long buk na ol tok long pe bilong kot. Olsem na yu mas holimpas na mekim ol long olgeta hap bilong bel bilong yu na long olgeta hap bilong tewel bilong yu.
Yu bin tokim BIKPELA dispela de long Em i stap God bilong yu na long yu bai wokabaut long ol we bilong Em. Na long yu bai holimpas ol strongpela tok long Em i stap long buk na ol strongpela tok bilong Em na ol tok bilong Em long long pe bilong kot. Na long yu bai harim bilong bihainim nek bilong Em.
Na BIKPELA i bin tokim yu dispela de long yu bai stap lain manmeri bilong Em tasol, olsem Em i bin promisim yu, na long yu mas holimpas long olgeta strongpela tok bilong Em.
Na long Em bai mekim yu i stap antap tru na antap long olgeta arapela kantri husat Em i bin wokim, long pasin bilong litimapim nem bilong Em na long nem na long biknem. Na long yu ken i stap wanpela lain manmeri i holi long God BIKPELA bilong yu, olsem Em i bin tok.