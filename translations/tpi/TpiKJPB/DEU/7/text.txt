¶ Taim God BIKPELA bilong yu bai bringim yu insait long dispela hap graun, em hap graun yu go long dispela. Na Em i rausim planti kantri long pes bilong yu, em ol Hit na ol Girga na ol Amor na ol Kenan na ol Peris na ol Hiv na ol Jebus, ol i sevenpela kantri i bikpela moa na strongpela moa long yu.
Na taim God BIKPELA bilong yu bai givim ol long pes bilong yu, yu mas paitim ol na bagarapim ol olgeta. Yu no ken wokim kontrak wantaim ol, o soim sori i go long ol.
Na tu yu no ken wokim ol marit wantaim ol. Yu no ken givim pikinini meri bilong yu long pikinini man bilong em, o yu no ken kisim pikinini meri bilong em long maritim pikinini man bilong yu.
Long wanem ol bai paulim pikinini man bilong yu long bihainim Mi, bai ol i ken mekim wok bilong ol arapela god. Long dispela pasin belhat bilong BIKPELA bai kirap long birua long yu na dispela bai bagarapim yu wantu tasol.
Tasol yupela mas mekim olsem long ol, yupela mas bagarapim olgeta ol alta bilong ol, na brukim ol god giaman bilong ol, na katim bilong daunim ol bung diwai bilong ol, na kukim long paia ol god giaman ol i bin wokim long han.
Long wanem yu stap wanpela holi manmeri long God BIKPELA bilong yu. Na God BIKPELA bilong yu i makim yu long i stap wanpela spesel manmeri long Em yet na i winim olgeta manmeri i stap long pes bilong dispela graun.
BIKPELA i no putim laikim tru bilong Em long yupela o makim yupela long wanem yupela i winim namba bilong narapela manmeri. Long wanem namba bilong ol manmeri bilong yupela i stap daunbilo long olgeta arapela lain manmeri.
Tasol BIKPELA i bin bringim yupela i kamaut long han i strong tru na Em i baim bek yupela long lusim ples bilong i stap kalabus, em long han bilong Fero, king bilong Isip, long wanem BIKPELA i laikim tru yupela, na long wanem Em i laik bihainim dispela tok tru antap Em i bin tok tru antap long ol papa bilong yupela.
Olsem na yu mas save long BIKPELA, God bilong yu, Em i God, na Em i God yu inap bilip long Em na Em i bihainim kontrak na sori long ol husat i laikim tru Em na bihainim ol strongpela tok bilong Em, na dispela bai kamap long wan tausen lain tumbuna pikinini i laik kamap bihain.
Na Em i bekim pe long pes bilong ol, long ol husat i no laikim tru Em long bagarapim ol. Em i no mekim slek pasin long man i no laikim tru Em, tasol Em bai bekim pe long em long pes bilong em.
Olsem na yu mas bihainim ol strongpela tok na ol strongpela tok i stap long buk na ol tok long pe bilong kot, mi givim strongpela tok long yu long ol, long bihainim ol, long dispela de.
¶ Olsem na em bai kamap olsem, sapos yupela i harim gut ol dispela tok long pe bilong kot, na bihainim, na mekim ol, orait BIKPELA, God bilong yu, bai bihainim long yupela dispela kontrak na dispela sori Em i tok tru antap long ol tumbuna papa bilong yu.
Na Em bai laikim tru yu na blesim yu na mekim yu i kamap planti. Na tu Em bai blesim ol pikinini bilong yu na ol samting i kamap long graun bilong yu, em kon samting bilong yu na wain bilong yu na wel bilong yu na ol pikinini bilong bulmakau bilong yu na ol bung bilong sipsip bilong yu, long dispela hap graun Em i bin tok tru antap long dispela long ol papa bilong yu long givim long yu.
God bai blesim yu moa yet long olgeta arapela lain manmeri. I no gat wanpela man i no inap kamapim pikinini, o meri i no inap karim pikinini namel long yupela, o namel long ol bulmakau samting bilong yupela.
Na BIKPELA bai tekewe olgeta sik long yu, na bai Em i no putim wanpela bilong ol dispela sik nogut bilong Isip long yu, yu save long ol. Tasol Em bai putim ol long olgeta bilong ol i no laikim tru yu.
Na yu mas pinisim olgeta bilong dispela manmeri God BIKPELA bilong yu bai givim yu. Ai bilong yu i no ken sori long ol. Na tu yu no ken mekim wok long bihainim ol god bilong ol. Long wanem dispela bai stap wanpela umben long yu.
Sapos yu bai tok long bel bilong yu, Ol dispela kantri i gat planti manmeri moa long mi. Olsem wanem mi ken rausim ol?
Yu no ken pret long ol, tasol holim tingting gut long wanem samting God bilong yu i mekim long Fero na long olgeta manmeri bilong Isip,
Em ol bikpela traim tupela ai bilong yu i bin lukim, na ol mak, na ol samting i winim tingting, na long han i strong tru, na long han Em i taitim. God BIKPELA bilong yu i bin bringim yu i kamaut long ol dispela. God BIKPELA bilong yu bai mekim olsem long olgeta manmeri yu pret long ol.
Na tu God BIKPELA bilong yu bai salim ol ninik namel long ol inap long ol husat i stap yet na ol i haitim ol yet long yu, ol i bagarap olgeta.
Yu no ken pret long ol. Long wanem God BIKPELA bilong yu Em i stap namel long yupela na Em i God i strongpela na wanpela i kirapim pret.
Na God BIKPELA bilong yu bai rausim isi isi ol dispela kantri i stap long pes bilong yu. Yu no ken pinisim ol hariap, nogut ol animal bilong ples gras i kamap planti tumas long yu.
Tasol God BIKPELA bilong yu bai givim ol dispela kantri long yu, na Em bai bagarapim ol long bikpela bagarap, inap long ol i bagarap olgeta.
Na Em bai givim ol king bilong ol i go long han bilong yu, na yu mas bagarapim nem bilong ol long i stap aninit long heven. I no gat wanpela man inap sanap long pes bilong yu inap long yu bin bagarapim ol.
Yupela i mas kukim long paia ol piksa long ol god bilong ol. Yu no ken mangal long silva na gol i stap long ol, o kisim dispela i kam long yu. Nogut umben bilong dispela i kisim yu. Long wanem dispela i sting tru long tingting bilong God BIKPELA bilong yu.
Na tu yu no ken bringim wanpela samting i sting tru long tingting bilong God insait long haus bilong yu. Nogut yu stap wanpela samting God i laik bagarapim olsem dispela. Tasol yu mas i no laikim tru long kisim dispela, na yu mas tingim dispela em i samting nogut tru, long wanem God i laik bagarapim dispela samting.