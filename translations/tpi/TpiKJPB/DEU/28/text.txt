¶ Na em bai kamap olsem, sapos yu bai harim gut nek bilong God BIKPELA bilong yu long lukautim na bihainim olgeta strongpela tok bilong Em mi givim strongpela tok long yu long ol dispela de, orait God BIKPELA bilong yu bai putim yu antap tru na antap long olgeta kantri bilong dispela graun.
Na olgeta bilong ol dispela blesing bai kam long yu na stap wantaim yu sapos yu bai harim nek bilong God BIKPELA bilong yu.
Blesing bai stap long yu long biktaun na blesing bai stap long yu long ples op.
Blesing bai stap long ol pikinini bilong bodi bilong yu na ol kaikai bilong graun bilong yu na ol pikinini bilong ol bulmakau samting bilong yu na long ol wok bulmakau bilong yu i kamap planti moa na long ol bung bilong ol sipsip bilong yu.
Blesing bai stap long basket bilong yu na long ples yu wokim bret.
Blesing bai stap long yu taim yu kam insait na blesing bai stap long yu taim yu go ausait.
Ol birua bilong yu husat i kirap birua long yu BIKPELA bai mekim ol i kisim bagarap long pes bilong yu. Ol bai kamaut long birua long yu long wanpela rot na ranawe long pes bilong yu long sevenpela rot.
BIKPELA bai givim strongpela tok long blesim yu long ol haus stua na long olgeta samting yu putim han bilong yu long mekim. Na Em bai blesim yu long dispela hap graun God BIKPELA bilong yu i givim yu.
BIKPELA bai kirapim yu long i stap wanpela manmeri i holi long Em yet olsem Em i tok tru antap long yu sapos yu bai holimpas ol strongpela tok bilong God BIKPELA bilong yu na wokabaut long ol we bilong Em.
Na olgeta manmeri bilong dispela graun bai lukim olsem, ol i makim yu long nem bilong BIKPELA. Na ol bai pret long yu.
Na BIKPELA bai mekim yu i gat planti long kago samting na long ol pikinini na long ol pikinini bilong ol bulmakau samting bilong yu na long ol kaikai bilong graun bilong yu long dispela hap graun BIKPELA i tok tru antap long ol papa bilong yu long givim yu.
BIKPELA bai opim long yu gutpela samting i dia tumas bilong Em, em heven long givim ren long graun bilong yu long stretpela taim bilong Em na long blesim olgeta wok bilong han bilong yu. Na yu bai givim dinau long planti kantri na bai yu no kisim dinau.
Na BIKPELA bai mekim yu i stap het na i no tel. Na yu bai stap antap tasol na yu no bai stap aninit. Ol dispela bai kamap sapos yu harim ol strongpela tok bilong God BIKPELA bilong yu, mi givim strongpela tok long ol long dispela de long bihainim na long mekim ol.
Na yu no ken go popaia long wanpela bilong ol tok mi givim strongpela tok long yu long ol long dispela de. Yu no ken go long han sut o long han kais, long go bihainim ol arapela god long mekim wok bilong ol.
¶ Tasol em bai kamap olsem, sapos yu no laik harim nek bilong God BIKPELA bilong yu long holimpas long mekim olgeta strongpela tok bilong Em na ol strongpela tok bilong Em i stap long buk, mi givim strongpela tok long yu long ol dispela de, orait olgeta bilong dispela pasin bilong God i kotim yu bai kam long yu na stap wantaim yu.
Bai yu stap aninit long kot insait long biktaun na yu bai stap aninit long kot long ples op.
Basket bilong yu na stua bilong yu bai stap aninit long kot.
Ol pikinini bilong bodi bilong yu na ol kaikai bilong graun bilong yu na ol pikinini bilong ol bulmakau bilong yu na ol bung sipsip bilong yu, olgeta bai stap aninit long kot.
Yu bai stap aninit long kot taim yu kam insait na yu bai stap aninit long kot taim yu go ausait.
BIKPELA bai salim long yu pasin bilong i stap aninit long kot na hevi na hatim long olgeta samting yu putim han bilong yu long mekim, inap long yu bagarap olgeta na inap long yu dai pinis kwiktaim. Na as bilong dispela em i ol pasin nogut bilong ol samting yu mekim na long dispela yu bin givim baksait long Mi.
BIKPELA bai mekim bikpela sik i bungim yu inap long Em i pinisim yu long lusim dispela hap graun, graun yu go long kisim.
BIKPELA bai paitim yu long sik i mekim yu i kamap bun nating na long skinhat na long bikpela skinhat na long bainat na long gaden i kisim sik na long kaikai i no kisim ren na ol bai ranim yu inap long yu bagarap.
Na skai bilong yu i stap antap long het bilong yu bai stap bras na graun i stap aninit long yu bai stap ain.
BIKPELA bai mekim ren bilong graun bilong yu i kamap paura na das. Em bai lusim heven na kam daun long yu inap long yu stap bagarap.
BIKPELA bai mekim yu i kisim bagarap long pes bilong ol birua bilong yu. Yu bai go ausait long wanpela rot long paitim ol na ranawe long sevenpela rot long pes bilong ol. Na ol bai tekewe yu i go long olgeta kingdom bilong dispela graun.
Na bodi bilong yu bai stap kaikai bilong olgeta pisin bilong skai na long ol animal bilong dispela graun. Na i no gat wanpela man bai pretim ol long ranawe.
BIKPELA bai bagarapim yu long buk bilong Isip na long buk i kamap long sem na long kaskas na long ol sik i mekim wanpela i skirapim skin. Na yu no inap kamap orait gen long ol dispela.
BIKPELA bai bagarapim yu long longlong tingting na kamap aipas na bel i pret tumas.
Na yu bai putim han i go ausait bilong pilim long belo, olsem aipas i putim han long tudak na bai yu no stap gutpela long ol we bilong yu. Na yu bai stap lain i kisim hevi tasol na lusim ol samting na i no gat wanpela bai helpim yu i stap gutpela.
Yu bai makim wanpela meri bilong i kamap meri bilong yu na narapela man bai slip wantaim em. Yu bai wokim wanpela haus na yu no inap stap insait long em. Yu bai planim wanpela gaden diwai wain na yu no inap bungim ol pikinini kaikai bilong dispela.
Ol bai kilim bulmakau bilong yu long pes bilong yu na yu no inap kaikai dispela. Ol bai stilim na tekewe donki bilong yu long pes bilong yu na bai wanpela i no kisim dispela i kam bek long yu. Ol bai givim ol sipsip bilong yu long ol birua bilong yu, na yu no gat wanpela bilong kisim ol i kam bek.
Ol bai givim ol pikinini man bilong yu na ol pikinini meri bilong yu long narapela manmeri, na ol ai bilong yu bai lukluk inap long kamap aipas long yu ken lukim ol olgeta taim long de. Na han bilong yu bai i no stap strong.
Wanpela kantri yu no save long ol bai kaikai olgeta kaikai bilong graun bilong yu na olgeta hatwok bilong yu. Na yu bai stap lain bilong kisim hevi tasol na lain i bruk nabaut olgeta taim.
Olsem na bai yu stap longlong bilong lukim long ol ai bilong yu, ol dispela yu bai lukim.
BIKPELA bai bagarapim yu long ol skru bilong lek na long ol lek long wanpela buk i nogut tru na i stap long aninit long fut bilong yu na i go inap long antap bilong het bilong yu na yu no inap oraitim dispela.
BIKPELA bai bringim yu na king bilong yu, yu bai makim em long bosim yu long i go long wanpela kantri, em kantri yu o ol papa bilong yu i no bin save long ol. Na long dispela ples bai yu mekim wok long ol arapela god bilong diwai na ston.
Na yu bai kamap wanpela samting nogut i winim tingting na wanpela samting bilong skulim ol arapela na wanpela samting bilong makim long tok bilas namel long olgeta kantri BIKPELA bai go pas long yu long ol.
Yu bai karim planti pikinini kaikai i go long gaden na yu bai bungim liklik long kamautim, long wanem ol grasop bai kaikai dispela.
Yu bai planim ol gaden wain na wok long ol, tasol bai yu no dring dispela wain o bungim ol pikinini kaikai bilong ol, long wanem ol liklik snek bai kaikai ol.
Yu bai gat ol diwai oliv i stap nabaut long olgeta hap i stap insait long ol arere bilong graun bilong yu, tasol yu no inap welim yu yet long dispela wel, long wanem ol diwai oliv bilong yu bai lusim ol oliv bilong em bipo ol i mau.
Yu bai karim ol pikinini man na pikinini meri, tasol yu no inap amamas wantaim ol, long wanem ol bai go long i stap kalabus.
Ol grasop bai kaikai olgeta diwai bilong yu na ol kaikai bilong graun bilong yu.
Man bilong narapela kantri i stap wantaim yu bai i stap antap tru long yu, na yu bai stap daunbilo tru.
Em bai givim dinau long yu na yu no inap givim dinau long em. Em bai stap het na yu bai stap tel.
¶ Na moa yet olgeta bilong dispela kotim bai kam long yu na bihainim yu na winim yu inap long yu bagarap olgeta, long wanem yu no laik harim nek bilong God BIKPELA bilong yu long holimpas ol strongpela tok bilong Em na ol strongpela tok bilong Em i stap long buk na Em i bin givim strongpela tok long yu long ol.
Na ol bai stap long yu bilong i stap wanpela mak na bilong wanpela samting i winim tingting long ol pikinini na tumbuna pikinini bilong yu inap long oltaim oltaim.
Long wanem yu no mekim wok bilong God BIKPELA bilong yu wantaim pasin bilong amamas tru na long bel i amamas long dispela planti bilong olgeta samting yu bin kisim.
Olsem na yu bai mekim wok bilong ol birua bilong yu, BIKPELA bai salim ol long birua long yu. Na yu bai stap long hangre na long nek i drai na long pasin bilong i stap skin nating na long yu sot long olgeta samting. Na em bai pasim wanpela samting ain bilong pasim nek bilong bulmakau long nek bilong yu, inap long em i bagarapim yu.
BIKPELA bai bringim wanpela kantri long birua long yu. Ol i stap longwe tru, em long arere bilong dispela graun na ol i kam kwiktaim olsem tarangau i flai. Em wanpela kantri na bai yu no save long tok ples bilong ol.
Wanpela kantri pes bilong ol i pretim ol arapela na ol bai i no givim ona long ol lapun o laikim ol yangpela.
Na em bai kaikai ol pikinini bilong ol bulmakau bilong yu na ol kaikai bilong graun bilong yu inap long yu bagarap. Na tu bai ol i no larim yu holim kon samting o wain o wel o pikinini bilong ol bulmakau bilong yu o ol bungim bilong ol sipsip bilong yu inap long em i bagarapim yu.
Na em bai pasim yu insait long olgeta dua bilong banis bilong biktaun bilong yu inap long ol banis bilong yu i antap tru ol i kam daun. Yu bin bilip long ol long olgeta hap bilong graun bilong yu. Na em bai pasim yu insait long olgeta dua bilong banis bilong yu long olgeta hap bilong graun bilong yu God BIKPELA bilong yu i bin givim dispela long yu.
Na yu bai kaikai ol pikinini bilong bodi bilong yu, em mit bilong ol pikinini man bilong yu na bilong ol pikinini meri bilong yu God BIKPELA bilong yu i bin givim long yu long dispela taim bilong pasim yu na long hatpela taim na long dispela ol birua bilong yu bai givim hevi long yu.
Inap long man i no gat strong namel long yupela na em i malumalu man, ai bilong em bai i nogut long brata bilong em na long meri i stap long bros bilong em na long ol pikinini bilong em em i larim ol i stap yet.
Inap long em i no laik givim long wanpela bilong ol sampela mit bilong ol pikinini bilong em taim em i kaikai ol. As bilong dispela i olsem, em i no gat wanpela samting i stap yet long em long dispela taim bilong pasim ol na long dispela hatpela taim, na long dispela ol birua bilong yu bai givim hevi long yu insait long olgeta dua bilong banis bilong yu.
Meri i stap namel long yupela na em i no gat strong na em i malumalu meri inap long em i no laik putim aninit bilong fut bilong em long graun, long wanem em i no gat strong na em i malumalu tumas. Ai bilong dispela meri bai stap nogut long man bilong susu bilong em na long pikinini man bilong em na long pikinini meri bilong em,
Na long yangpela pikinini bilong em i kamaut long namel long tupela fut bilong em na long o pikinini em bai karim. Long wanem em bai kaikai ol, long wanem em i sot long olgeta samting long dispela taim bilong pasim na hatpela taim, na long dispela ol birua bilong yu bai givim hevi long yu insait long ol dua bilong banis bilong yu.
Sapos yu no laik holimpas long mekim olgeta tok bilong dispela lo i stap long rait long dispela buk, bai yu ken pret long dispela nem i gat glori na i kirapim pasin bilong pret, em BIKPELA GOD BILONG YU.
Long dispela taim BIKPELA bai mekim pasin bilong yu kisim bagarap i winim tingting na ol bagarap bilong ol pikinini bilong yu, ol i bikpela bagarap na ol i stap longpela taim na bikpela sik na dispela i stap longpela taim.
Na moa yet Em bai bringim olgeta sik bilong Isip long yu, yu bin pret long ol. Na ol bai pas long yu.
Na tu olgeta kain sik na olgeta kain bagarap i no stap long rait long buk bilong dispela lo, BIKPELA bai bringim ol long yu inap long yu stap bagarap.
Na bihain yupela bai stap liklik lain, tasol pastaim yupela i bin i stap olsem ol sta bilong heven long namba bilong hamas manmeri i stap, long wanem yu no laik bihainim nek bilong God BIKPELA bilong yu.
Na em bai kamap olsem, olsem BIKPELA i bin amamas tru long yupela long mekim gutpela samting long yupela na long mekim yupela i kamap planti manmeri, olsem tasol BIKPELA bai amamas tru long yupela long bagarapim yupela na long bringim yupela long i kamap samting nating. Na Em bai rausim yu long dispela hap graun yu go long kisim dispela.
Na BIKPELA bai tromoi yu nabaut namel long olgeta manmeri long wanpela arere bilong dispela graun inap long arapela arere. Na long dispela ples yu bai mekim wok long ol arapela god, yu na ol papa bilong yu i no bin save long ol, em ol god bilong diwai na ston.
Na namel long ol dispela kantri, yu no bai kisim bel isi na tu bai aninit bilong fut bilong yu i no kisim malolo. Tasol BIKPELA bai givim yu bel i guria na ol ai i hangre long lukim na hevi i stap long tingting.
Na long pes bilong yu, yu no klia bai yu stap laip o nogat na bai yu pret long de na nait. Na tu yu no save kisim bel isi long laip bilong yu.
Long moningtaim yu bai tok, Mi laikim God i mekim apinun tru i kamap nau! Na long apinun tru yu bai tok, Mi laikim God i mekim moningtaim i kamap nau! Na as em dispela pret bilong bel bilong yu na long dispela bai yu pret na long ol samting ol ai bilong yu i lukim taim yu lukim dispela.
Na BIKPELA bai bringim yu long Isip gen long ol sip long we mi tok long yu long em olsem yu no inap lukim dispela gen. Na long dispela ples ol bai salim yupela long ol birua bilong yupela bilong i stap slevman na slevmeri na no gat wanpela man bai baim yupela.