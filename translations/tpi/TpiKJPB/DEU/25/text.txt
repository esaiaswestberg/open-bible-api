¶ Sapos hevi i stap namel long tupela man na ol i kam long kot, bai ol jas i ken skelim tok bilong tupela. Long dispela taim ol jas i mas harim tok bilong man i mekim stretpela tok na kotim man i mekim pasin nogut.
Na em bai stap olsem, sapos man i mekim pasin nogut na dispela pasin em inap long em i mas kisim kanda, long dispela taim jas bai mekim em i slip long graun na kisim kanda long pes bilong dispela jas inap long rong bilong em. Na jas bai makim namba bilong ol taim ol paitim em long kanda.
Jas i ken makim em long kisim foti kanda na jas i no ken winim dispela. Nogut sapos jas i winim dispela namba na mekim save long em antap long ol dispela long givim em planti moa kanda, orait brata bilong yu bai stap olsem samting nogut long yu.
Yu no ken pasim maus bilong bulmakau i mekim wok long wokabaut long ol kon samting bilong rausim ol pikinini kaikai long ol stik.
¶ Sapos ol brata i sindaun wantaim na wanpela bilong ol i dai pinis na em i no gat pikinini, meri bilong dispela daiman i no ken maritim ausait long lain, long man bilong narapela kantri. Brata tru bilong man bilong em bai kam long em na kisim em long i kamap meri bilong em na mekim pasin bilong brata bilong man i bin i stap man bilong en pastaim long dispela meri.
Na em bai stap olsem, namba wan pikinini dispela meri i karim, em bai kisim ol samting long nem bilong brata bilong em i bin dai pinis, bai nem bilong dispela daiman i no ken pinis long Isrel.
Na sapos dispela man i no laik kisim meri bilong brata bilong em, nau larim meri bilong brata bilong em i go long dua bilong banis bilong taun na go long ol lapun hetman na tok, Brata bilong man bilong mi i no laik kirapim pikinini long kisim nem bilong brata bilong em long Isrel. Em i no laik mekim pasin bilong brata bilong man bilong mi.
Long dispela taim ol lapun hetman bilong biktaun bilong em bai singautim em na tok long em. Na sapos em i strong long dispela na em i tok, Mi no laik kisim em,
Nau meri bilong brata bilong em mas i kam long em long ai bilong ol lapun hetman na lusim su bilong dispela man long fut bilong em na spet long pes bilong em. Na meri bai bekim na tok, Em bai kamap olsem long man i no laik strongim haus bilong brata bilong em.
Na long Isrel nem bilong dispela man bai stap olsem, Haus bilong dispela man meri i bin lusim su bilong em.
Taim tupela man i pait wantaim na meri bilong wanpela i kam klostu bilong helpim man bilong em i no ken i stap long han bilong man i paitim em, na meri i taitim han bilong em na pulim sem bilong arapela man,
Orait yu mas katim na rausim han bilong dispela meri. Ai bilong yu i no ken sori long em.
¶ Yu no ken karim tupela samting bilong skelim hevi long bilum bilong yu na wanpela i hevi na wanpela i no hevi.
Yu no ken i gat long haus bilong yu tupela kain samting bilong tilim plaua samting wanpela i bikpela na wanpela i liklik.
Tasol yu mas i gat gutpela na stretpela samting i skelim hevi na yu mas i gat stretpela samting bilong skelim plaua samting. Mekim olsem bai ol de bilong yu i ken kamap planti moa yet long dispela hap graun God BIKPELA bilong yu i givim dispela long yu.
Long wanem olgeta manmeri i mekim ol dispela samting bilong giamanim narapela na olgeta i mekim pasin i no stretpela, ol i sting tru long tingting bilong God BIKPELA bilong yu.
Tingim gen long wanem samting Amalek i bin mekim long yu long rot, taim yupela i kamaut long Isip.
Long pasin em i bungim yu long rot na em i paitim ol lain bilong yu i stap bihain tru, em olgeta i no gat strong na i stap bihain long yu taim yu i no gat strong na les long bodi. Na em i no pret long God.
Olsem na em bai stap olsem, taim God BIKPELA bilong yu i givim yu malolo long olgeta birua bilong yu i stap raun nabaut long dispela hap graun God BIKPELA bilong yu i givim yu bilong i stap samting papa i givim ol pikinini long kisim dispela, bai yu mas rausim ol samting i holim tingting long Amalek long aninit long heven. Yu no ken lusim tingting long dispela.