¶ Long namba tri yia Jehoiakim i stap king na i bosim Juda, Nebukatnesar king bilong Babilon i kam long Jerusalem, na em i wok long raunim em bilong winim em.
Na Bikpela i givim Jehoiakim king bilong Juda i go insait long han bilong em, wantaim sampela hap bilong ol kap na plet samting bilong haus bilong God. Em i karim ol dispela i go insait long graun bilong Sinar long haus bilong god bilong em, na em i bringim ol kap na plet samting insait long haus i holim ol samting i dia tru bilong god bilong em.
Na king i tok long Aspenas, bosman bilong ol yunik bilong em, long em i mas bringim i kam sampela wan wan bilong ol pikinini bilong Isrel na bilong ol pikinini bilong king, na bilong ol hetman,
Em ol pikinini i no gat mak nogut long ol, tasol ol i luk naispela, na ol i gat gutpela save long olgeta save tru, na ol i fit long ol save bilong skul, na ol i klia long rot bilong gutpela tingting, na em ol husat i gat strong insait long ol yet long sanap insait long dispela bikhaus bilong king, na ol i lain ol i ken skulim ol long ol dispela lainim na dispela tok ples bilong ol Kaldia.
Na king i skelim i go long ol, sampela hap mit bilong king long olgeta wan wan de, na tu bilong ol wain em i dring. Em i mekim olsem long strongim ol 3-pela yia, inap long pinis bilong dispela taim ol i ken sanap long pes bilong king.
Nau namel long dispela lain i stap ol pikinini bilong Juda. Em Danyel, na Hananaia, na Misel, na Asaraia.
Hetman bilong ol yunik i givim ol nem long ol. Long wanem em i bin givim long Danyel dispela nem Beltesasar, na long Hananaia nem Satrak, na long Misel nem Misak, na long Asaraia nem Abetnigo.
¶ Tasol Danyel i wokim tingting insait long bel bilong em long em i no inap givim doti long em yet long ol hap skel bilong mit bilong king, na tu i no inap long wain king i dring. Olsem na em i askim long hetman bilong ol yunik inap long em i no ken givim doti long em yet.
Nau God i bin bringim Danyel insait long pasin bilong givim bel i kamap long bel bilong dispela hetman bilong ol yunik, na laikim tru bilong en.
Na hetman bilong ol yunik i tok long Danyel, Mi pret long bikman bilong mi dispela king, em i bin skelim ol mit long yupela na ol dring long yupela. Bilong wanem em i mas lukim ol pes bilong yupela i nogut moa long ol pikinini husat i stap long lain bilong yupela? Sapos olsem yupela bai mekim mi i no lukautim gut het bilong mi i go long king.
Long dispela taim Danyel i bekim long Melsar, em man hetman bilong ol yunik i bin putim long lukautim Danyel na Hananaia na Misel na Asaraia,
Mi askim yu long daun pasin, long traim ol wokboi bilong yu 10-pela de, na larim ol i givim ol kumu long mipela long kaikai, na wara long dring.
Long dispela taim larim ol i lukim skin bilong ol pes bilong mipela long pes bilong yu yet, na tu lukim ol skin bilong pes bilong ol pikinini i kaikai bilong ol hap skel bilong mit bilong king. Na olsem yu lukim, mekim olsem long ol wokboi bilong yu.
Olsem na em i tok orait long ol dispela samting, na em i traim ol 10-pela de.
Na long pinis bilong 10-pela de ol pes bilong ol i luk naispela moa na i gat gris moa long skin, na ol i winim olgeta pikinini husat i bin kaikai ol hap skel bilong mit bilong king.
Olsem na Melsar i rausim hap skel bilong mit bilong ol, na ol wain ol mas i dring, na em i givim ol ol kumu.
¶ Na long dispela fopela pikinini, God i givim ol save na save bilong mekim ol samting insait long olgeta gutpela save na save tru. Na Danyel i gat gutpela save long olgeta samting olsem driman samting na olgeta driman bilong slip.
Nau long pinis bilong ol de king i bin tok long dispela man mas i bringim ol i kam insait, long dispela taim dispela hetman bilong ol yunik i bringim ol i kam long pes bilong Nebukatnesar.
Na king i toktok wantaim ol, na namel long olgeta man i no stap wanpela olsem Danyel na Hananaia na Misel na Asaraia. Olsem na ol i sanap long pes bilong king.
Na insait long olgeta kain samting bilong save tru na gutpela save, olsem king i bin askim long ol, king i painimaut ol i stap tenpela taim mobeta long olgeta man bilong wokim posin na ol posin man bilong bihainim ol sta husat i stap insait long olgeta hap bilong kingdom bilong em.
Na Danyel i stap olsem inap long dispela namba wan yia bilong king Sairas.