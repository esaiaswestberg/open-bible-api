¶ Taim Mi bin gat laik long stretim sik bilong Isrel, nau sin nogut bilong Ifraim i kamap ples klia, na pasin nogut bilong Samaria. Long wanem, ol i bin mekim pasin giaman. Na stilman i kam insait, na liklik ami bilong ol raskol stilman i kisim ol kago ausait.
Na ol i no tingim na skelim insait long ol bel bilong ol long Mi holim tingting long olgeta pasin nogut bilong ol. Nau ol wok bilong ol yet i bin raunim ol raun nabaut. Ol i stap long ai bilong pes bilong Mi.
Ol i mekim king amamas wantaim ol pasin nogut bilong ol, na ol hetman wantaim ol giaman bilong ol.
Olgeta bilong ol i stap ol lain bilong bagarapim marit long pamuk pasin, olsem wanpela aven man i wokim bret i hatim, husat i pinisim pasin bilong solapim bret bihain long em i bin wokwokim bret i no kuk yet, inap long dispela i kisim yis.
Long de bilong king bilong yumi, ol hetman i bin mekim em long kamap sik wantaim ol skin meme bilong wain. Em i stretim han bilong em i go ausait wantaim ol man bilong tok bilas bilong .
Long wanem, ol i bin redim bel bilong ol olsem wanpela aven, taim ol i wet hait. Man man i wokim bret bilong ol i slip olgeta hap bilong nait. Long moningtaim dispela i kuk olsem wanpela paia i lait.
Olgeta ol i hatpela olsem wanpela aven, na ol i bin kaikai olgeta ol jas bilong ol. Olgeta king bilong ol i pundaun. I no gat wanpela namel long ol husat i singaut long Mi.
¶ Ifraim, em i bin abusim em yet namel long ol manmeri. Ifraim em i wanpela kek ol i no tanim.
Ol ausait man i bin kaikai strong bilong em olgeta, na em i no save long dispela. Yes, ol waitgras i stap hia na long hap antap long em, tasol em i no save.
Na hambak bilong Isrel i tokaut long pes bilong em. Na ol i no tanim i go bek long BIKPELA, God bilong ol, o painim Em long olgeta dispela.
Ifraim tu i stap olsem wanpela balus i no yusim save i no gat bel. Ol i singaut long Isip, ol i go long Asiria.
Taim ol bai go, Mi bai opim umben bilong Mi antap long ol. Mi bai bringim ol daun olsem ol pisin bilong heven. Mi bai stikim ol, olsem bung bilong ol manmeri bilong ol i bin harim.
Tok lukaut i go long ol! Long wanem, ol i bin ranawe long Mi. Bagarap olgeta i go long ol! Bilong wanem, ol i bin kalapim lo i birua long Mi. Maski Mi bin baim bek ol, yet ol i bin toktok long ol giaman i birua long Mi.
Na ol i no bin singaut long Mi wantaim bel bilong ol, taim ol singaut strong antap long ol bet bilong ol. Ol i bungim ol yet bilong wit samting na wain, na ol i bikhet i birua long Mi.
Maski Mi bin pasim na strongim ol han bilong ol, yet ol i tingting nating bilong mekim pasin i gat trabel long Mi.
Ol i kam bek, tasol i no long Man i Stap Antap Olgeta. Ol i olsem wanpela banara i giaman. Ol hetman bilong ol bai pundaun long bainat bilong inapim belhat nogut tru bilong ol tang bilong ol. Dispela bai stap lap nogut bilong ol long hap bilong Isip.