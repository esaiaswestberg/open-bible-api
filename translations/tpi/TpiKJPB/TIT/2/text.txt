¶ Tasol yu mas toktok long ol dispela samting i gutpela long stretpela skul,
Inap long ol lapun man i ken stap ol man bilong yusim tingting gut, ol man bilong wokabaut stret, ol man bilong bosim gut bodi, stretpela insait long bilip tru, long pasin bilong laikim tru, long pasin bilong sanap strong long traim.
Wankain olsem long ol lapun meri, inap long ol i ken stap long wokabaut bilong ol olsem em i gutpela long pasin holi, i no ol meri bilong sutim tok i giaman, i no ol meri bilong laikim planti wain, tasol ol tisa bilong ol gutpela samting,
Inap long ol i ken skulim ol yangpela meri long stap ol meri bilong yusim tingting gut, long laikim tru ol man bilong ol, long laikim tru ol pikinini bilong ol,
Long stap ol meri bilong yusim save gut, klin tru, ol meri bilong stap long haus bilong ol, gutpela, ol meri bilong bihainim tok bilong ol man bilong ol yet, inap long ol man i no ken tok bilas long tok bilong God.
Wankain olsem long ol yangpela man, strongim bel bilong ol long yusim tingting gut.
Long olgeta samting soim yu yet wanpela piksa bilong ol gutpela wok. Long skul bilong Baibel soim pasin olsem man ol i no inap paulim, pasin bilong wokabaut stret, pasin bilong trupela bel,
Stretpela toktok, inap long ol i no inap sutim tok long en. Inap long em husat i bilong hap i birua long yu i ken sem, taim em i no gat wanpela samting nogut long toktok long en long sait bilong yu.
Strongim bel bilong ol wokboi long bihainim tok bilong ol bosman bilong ol yet, na long amamasim bel bilong ol gutpela long olgeta samting, taim ol i no bekim tok gen.
Ol i no ken stil, tasol ol i mas soim olgeta gutpela pasin i tru, inap long ol i ken bilasim skul bilong God, Man Bilong Kisim Bek bilong yumi, long olgeta samting.
¶ Long wanem, dispela marimari bilong God i bringim pasin bilong kisim bek i bin kamap ples klia long olgeta man,
Na em i skulim yumi long, taim yumi tok nogat long ol pasin i no bihainim God na ol aigris bilong dispela graun, yumi mas wokabaut long pasin bilong yusim tingting gut, stretpela pasin, na pasin bilong bihainim God, long dispela graun i stap nau,
Taim yumi lukluk bilong wetim dispela hop i gat blesing, na dispela kamap ples klia i gat glori bilong dispela nambawan God na Man Bilong Kisim Bek yumi Jisas Kraist,
Husat i givim em yet bilong helpim yumi, inap long em i ken baim bek yumi long olgeta sin nogut, na klinim i kam long em yet wanpela narakain lain manmeri, husat i hatwok long bihainim ol gutpela wok.
¶ Toktok long ol dispela samting, na toktok bilong strongim bel, na hatim wantaim olgeta namba bilong bosim. No ken larim wanpela man i tingim yu olsem yu samting nating.