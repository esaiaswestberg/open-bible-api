¶ Olsem na taim mipela i no inap stap isi moa, mipela i tingting olsem em i gutpela long ol i lusim mipela yet tasol long Atens.
Na mipela i salim Timotias, brata bilong yumi, na wokman bilong God, na wanwok bilong mipela long gutnius bilong Kraist, long strongim yupela, na long givim bel isi long yupela long sait bilong bilip tru bilong yupela,
Inap long i no ken gat wanpela man i ken surik long ol dispela hevi. Long wanem, yupela yet i save long God i makim mipela long en.
Long wanem, tru tumas, taim mipela i stap wantaim yupela, mipela i tokim yupela bipo long mipela i mas karim bikpela hevi. Yes, olsem tasol em i kamap olsem, na yupela i save.
Long dispela as, taim mi no inap stap isi moa, mi salim wanpela i kam long mi ken kisim save long bilip tru bilong yupela, nogut long wanpela rot dispela man bilong traim i bin traim yupela, na hatwok bilong mipela i stap samting nating.
¶ Tasol nau, taim Timotias i lusim yupela i kam long mipela, na bringim mipela ol gutpela nius bilong bilip tru na pasin bilong laikim tru bilong yupela, na long yupela i holim tingting gut long mipela olgeta taim, taim yupela i gat bikpela laik long lukim mipela, olsem mipela tu long lukim yupela,
Olsem na, ol brata, mipela i kisim bel isi long sait bilong yupela long olgeta hevi na bikpela wari bilong mipela long bilip tru bilong yupela.
Long wanem, nau yumi stap laip, sapos yupela i sanap strong insait long Bikpela.
Long wanem, wanem kain tok tenkyu mipela i ken mekim long God gen long tingim yupela, long olgeta amamas tru we mipela i amamas tru wantaim ol bilong tingim yupela long ai bilong God bilong yumi,
Taim mipela i beten planti moa yet nait na san long mipela i ken lukim pes bilong yupela, na mipela i ken mekim inap tru dispela samting i sot long bilip tru bilong yupela?
¶ Nau God em yet na Papa bilong yumi, na Bikpela bilong yumi Jisas Kraist, i ken stiaim rot bilong mipela i kam long yupela.
Na Bikpela i ken mekim yupela long kamap bikpela moa na planti tru long laikim tru wanpela i go long narapela, na i go long olgeta man, yes, olsem mipela i mekim i go long yupela,
Inap long pinis bilong en em i ken strongim ol bel bilong yupela long i no gat asua long pasin holi long ai bilong God, yes, Papa bilong yumi, long kam bek bilong Bikpela bilong yumi Jisas Kraist wantaim olgeta seint bilong em.