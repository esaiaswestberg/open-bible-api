Niihin aikoihin Hiskia sairastui ja oli kuolemaisillaan. Silloin profeetta Jesaja, Aamosin poika, tuli hänen luokseen ja sanoi hänelle: "Näin sanoo Herra: Järjestä asiasi, sillä sinä kuolet etkä enää parane."
Hän käänsi kasvonsa seinään päin ja rukoili Herraa sanoen:
"Oi Herra, muista, kuinka olen vaeltanut edessäsi uskollisesti ja ehyellä sydämellä ja tehnyt sitä, mikä on hyvää silmissäsi!" Hiskia itki katkerasti.
Mutta Jesaja ei ollut vielä lähtenyt keskimmäiseltä esipihalta, kun hänelle tuli tämä Herran sana:
"Palaa takaisin ja sano Hiskialle, kansani ruhtinaalle: 'Näin sanoo Herra, isäsi Daavidin Jumala: Olen kuullut rukouksesi, olen nähnyt kyyneleesi. Katso, olen parantava sinut: jo kolmantena päivänä menet Herran temppeliin.
Lisään sinulle ikää viisitoista vuotta. Pelastan sinut ja tämän kaupungin Assurin kuninkaan käsistä. Varjelen tätä kaupunkia itseni tähden ja palvelijani Daavidin tähden.'"
Jesaja sanoi: "Toimittakaa tänne viikunakakkua." Niin he toivat sitä ja panivat sitä paiseen päälle, ja hän parani.
Hiskia oli sanonut Jesajalle: "Mikä on merkkinä siitä, että Herra on parantava minut, niin että kolmantena päivänä voin mennä Herran temppeliin?"
Jesaja sanoi: "Tämä on oleva sinulle merkkinä Herralta siitä, että Herra tekee, mitä hän on sanonut: varjo kulkee kymmenen astetta eteenpäin tai siirtyy kymmenen astetta takaisin."
Hiskia sanoi: "Varjon on helppo edetä kymmenen astetta. Ei, vaan siirtyköön varjo takaisin kymmenen astetta."
Profeetta Jesaja huusi Herraa, ja hän antoi varjon Aahaan aurinkokellossa siirtyä takaisin kymmenen astetta, jotka se oli jo laskeutunut.
Siihen aikaan Merodak-Baladan, Baladanin poika, Baabelin kuningas, lähetti kirjeen ja lahjoja Hiskialle, sillä hän oli kuullut, että Hiskia oli ollut sairaana.
Kuultuaan heitä Hiskia näytti heille koko varastohuoneensa, hopean ja kullan, hajuaineet ja kalliin öljyn ja koko asehuoneensa ja kaikki, mitä hänen aarrekammioissaan oli. Hiskian talossa ja koko hänen valtakunnassaan ei ollut mitään, mitä hän ei olisi heille näyttänyt.
Mutta profeetta Jesaja tuli kuningas Hiskian luo ja sanoi hänelle: "Mitä nämä miehet ovat sanoneet, ja mistä he ovat tulleet luoksesi?" Hiskia vastasi: "He ovat tulleet kaukaisesta maasta, Baabelista."
Hän sanoi: "Mitä he ovat nähneet talossasi?" Hiskia vastasi: "Kaiken, mitä talossani on, he ovat nähneet. Aarrekammioissani ei ole mitään, mitä en olisi heille näyttänyt."
Jesaja sanoi Hiskialle: "Kuule Herran sana:
Katso, päivät tulevat, jolloin kaikki, mitä talossasi on ja mitä isäsi ovat koonneet tähän päivään asti, viedään pois Baabeliin, eikä mitään jää jäljelle, sanoo Herra.
Omia poikiasi, jotka sinusta polveutuvat, jotka sinulle syntyvät, viedään hovipalvelijoiksi Baabelin kuninkaan palatsiin."
Hiskia sanoi Jesajalle: "Herran sana, jonka olet puhunut, on hyvä." Sillä hän ajatteli: "Onpahan rauha ja turvallisuus minun päivinäni."
Mitä muuta on kerrottavaa Hiskiasta ja kaikista hänen urotöistään, sekä se, kuinka hän rakensi lammikon ja vesijohdon ja johti veden kaupunkiin, on kirjoitettuna Juudan kuningasten aikakirjassa.
Hiskia meni lepoon isiensä luo, ja hänen poikansa Manasse tuli kuninkaaksi hänen jälkeensä.