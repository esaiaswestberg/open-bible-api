Rehabeam meni Sikemiin, sillä koko Israel oli tullut Sikemiin tekemään häntä kuninkaaksi.
Kun Jerobeam, Nebatin poika, kuuli sen – hän oli Egyptissä, jonne oli paennut kuningas Salomoa – Jerobeam palasi Egyptistä.
He lähettivät kutsumaan hänet. Jerobeam ja koko Israel tuli saapuville, ja he puhuivat Rehabeamille sanoen:
"Isäsi teki ikeemme raskaaksi, mutta huojenna sinä nyt se kova työ, jota isäsi teetti, ja se raskas ies, jonka hän pani niskaamme, niin palvelemme sinua."
Hän vastasi heille: "Odottakaa kolme päivää ja tulkaa sitten takaisin luokseni." Ja kansa meni.
Kuningas Rehabeam neuvotteli vanhojen kanssa, jotka olivat palvelleet hänen isäänsä Salomoa, kun tämä vielä eli, ja kysyi: "Kuinka te neuvotte vastaamaan tälle kansalle?"
He vastasivat hänelle ja sanoivat: "Jos sinä olet hyvä tätä kansaa kohtaan, olet armollinen heille ja puhut heille hyviä sanoja, he ovat palvelijoitasi koko elinaikasi."
Mutta hän hylkäsi tämän neuvon, jonka vanhat hänelle antoivat, ja neuvotteli nuorten miesten kanssa, jotka olivat kasvaneet hänen kanssaan ja jotka palvelivat häntä.
Hän kysyi heiltä: "Kuinka te neuvotte meitä vastaamaan tälle kansalle, joka on puhunut minulle sanoen: 'Huojenna ies, jonka isäsi on pannut niskaamme'?"
Nuoret miehet, jotka olivat kasvaneet hänen kanssaan, vastasivat hänelle sanoen: "Sano näin tälle kansalle, joka on puhunut sinulle sanoen: 'Isäsi teki ikeemme raskaaksi, mutta huojenna sinä se meiltä' – sano heille näin: 'Pikkusormeni on paksumpi kuin isäni lantio.
Jos siis isäni on sälyttänyt selkäänne raskaan ikeen, minä teen ikeenne vielä raskaammaksi. Jos isäni on kurittanut teitä raipoilla, minä kuritan teitä piikkiruoskilla.'"
Jerobeam ja koko kansa tuli Rehabeamin luo kolmantena päivänä, niin kuin kuningas oli käskenyt, sanoen: "Tulkaa takaisin luokseni kolmantena päivänä."
Silloin kuningas antoi heille kovan vastauksen. Sillä kuningas Rehabeam hylkäsi vanhojen neuvon
ja puhui heille nuorten miesten neuvon mukaan, sanoen: "Jos isäni on tehnyt ikeenne raskaaksi, minä teen sen vielä raskaammaksi. Jos isäni on kurittanut teitä raipoilla, minä kuritan teitä piikkiruoskilla."
Kuningas ei siis kuullut kansaa, sillä Jumala salli sen niin täyttääkseen sanansa, jonka hän oli puhunut Jerobeamille, Nebatin pojalle, siilolaisen Ahian kautta.
Kun koko Israel huomasi, ettei kuningas heitä kuullut, kansa vastasi kuninkaalle näin: "Mitä osaa meillä on Daavidiin? Meillä ei ole perintöosaa Iisain poikaan. Teltoillesi, Israel, joka mies! Valvo nyt huonettasi, Daavid!" Ja koko Israel meni teltoilleen.
Rehabeam tuli ainoastaan niiden israelilaisten kuninkaaksi, jotka asuivat Juudan kaupungeissa.
Kun kuningas Rehabeam lähetti matkaan verotöiden valvojan Hadoramin, israelilaiset kivittivät tämän kuoliaaksi. Silloin kuningas Rehabeam nousi nopeasti vaunuihinsa ja pakeni Jerusalemiin.
Näin Israel luopui Daavidin suvusta, aina tähän päivään asti.