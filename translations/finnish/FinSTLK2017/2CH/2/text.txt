Salomo määräsi seitsemänkymmentä tuhatta miestä taakankantajiksi ja kahdeksankymmentä tuhatta miestä kivenhakkaajiksi vuoristoon ja niille kolmetuhatta kuusisataa työnjohtajaa.
Salomo lähetti Huuramille, Tyyron kuninkaalle, sanan: "Tee minulle sama, minkä teit isälleni Daavidille, jolle lähetit setripuita, että hän rakentaisi itselleen linnan siinä asuakseen.
Katso, minä rakennan temppelin Herran, Jumalani, nimelle, pyhittääkseni sen hänelle, että siinä poltettaisiin hyvänhajuista suitsutusta hänen edessään, pidettäisiin aina esillä näkyleipiä ja uhrattaisiin polttouhreja aamuin ja illoin, sapatteina, uudenkuun päivinä ja Herran, meidän Jumalamme, juhlina. Tämä on Israelin ikiaikainen velvollisuus.
Temppeli, jonka minä rakennan, on oleva suuri, sillä meidän Jumalamme on suurin kaikista jumalista.
Kuka kykenisi rakentamaan hänelle huoneen? Taivaisiin ja taivasten taivaisiin hän ei mahdu. Mikä siis olen minä rakentamaan hänelle temppeliä muuta varten kuin uhratakseni hänen edessään?
Niin lähetä nyt minulle mies, joka on taitava tekemään kulta-, hopea-, vaski- ja rautatöitä, niin myös töitä purppuranpunaisista, helakanpunaisista ja sinipunaisista langoista, ja joka osaa veistää veistoksia, työskentelemään yhdessä niiden taitajien kanssa, joita minulla on Juudassa ja Jerusalemissa ja jotka isäni Daavid on hankkinut.
Lähetä minulle setripuita, sypressipuita ja santelipuita Libanonilta, sillä minä tiedän, että palvelijasi osaavat hakata Libanonin puita. Katso, palvelijani olkoot palvelijoidesi kanssa.
Minulle on hankittava paljon puuta, sillä temppeli, jonka minä rakennan, on oleva suuri ja ihmeellinen.
Katso, minä annan kirvesmiehille, jotka puita hakkaavat, kaksikymmentä tuhatta koor-mittaa vehnää, palvelijoittesi ravinnoksi, ja kaksikymmentä tuhatta koor-mittaa ohria, kaksikymmentä tuhatta bat-mittaa viiniä ja kaksikymmentä tuhatta bat-mittaa öljyä."
Huuram, Tyyron kuningas, vastasi kirjeellä, jonka hän lähetti Salomolle: "Sen tähden, että Herra rakastaa kansaansa, hän on asettanut sinut heidän kuninkaakseen."
Huuram sanoi: "Kiitetty olkoon Herra, Israelin Jumala, joka on tehnyt taivaan ja maan, siitä että hän on antanut kuningas Daavidille viisaan pojan, jolla on älyä ja ymmärrystä rakentaa temppeli Herralle ja kuninkaallinen linna itselleen.
Nyt lähetän taitavan, ymmärtäväisen miehen, Huuram-Aabin,
joka on daanilaisen vaimon poika ja jonka isä on tyyrolainen. Hän osaa tehdä kulta- ja hopea-, vaski- ja rauta-, kivi- ja puutöitä, niin myös töitä purppuranpunaisista ja sinipunaisista langoista, valkoisista pellavalangoista ja helakanpunaisista langoista. Hän osaa veistää veistoksia ja sommitella kaikkia taideteoksia, joita hänen tehtäväkseen annetaan, yhdessä taitajiesi ja herrani, isäsi Daavidin, taitajien kanssa.
Lähettäköön siis herrani palvelijoilleen vehnää, ohria, öljyä ja viiniä, niin kuin hän on sanonut,
ja me hakkaamme puita Libanonilta niin paljon, kuin tarvitset, ja kuljetamme ne lautoissa meritse sinulle Jaafoon. Toimita sinä ne sitten ylös Jerusalemiin."
Salomo toimitti kaikkien muukalaisten miesten väestönlaskun Israelin maassa, sen jälkeen kun hänen isänsä Daavid oli sen heistä toimittanut. Heitä huomattiin olevan sata viisikymmentäkolme tuhatta kuusisataa.
Näistä hän teki seitsemänkymmentä tuhatta taakankantajiksi, kahdeksankymmentä tuhatta kivenhakkaajiksi vuoristoon ja kolmetuhatta kuusisataa työnjohtajiksi, joiden oli pidettävä väki työssä.