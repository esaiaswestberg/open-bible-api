Kun Saban kuningatar kuuli Salomon maineen, hän tuli Jerusalemiin koettelemaan Salomoa arvoituksilla. Hän tuli sangen suuren seurueen kanssa mukanaan kameleja, jotka kantoivat hajuaineita, kultaa hyvin paljon ja kalliita kiviä. Kun hän tuli Salomon luo, hän puhui tälle kaikki, mitä hänellä oli mielessä.
Salomo selitti hänelle kaikki hänen kysymyksensä. Mikään ei jäänyt Salomolle ongelmaksi, jota hän ei olisi hänelle selittänyt.
Kun Saban kuningatar näki kaiken Salomon viisauden, linnan, jonka hän oli rakentanut,
ruuat hänen pöydällään, kuinka hänen palvelijansa asuivat ja hänen palvelusväkensä palveli ja kuinka he olivat puetut, ja kun hän näki hänen juomanlaskijansa ja kuinka he olivat puetut, ja hänen yläsalinsa, josta hän nousi Herran temppeliin, hän meni lähes hengettömäksi.
Sitten hän sanoi kuninkaalle: "Totta oli puhe, jonka kuulin kotimaahani sinusta ja viisaudestasi.
En uskonut, mitä sanottiin, ennen kuin itse tulin ja sain omin silmin nähdä. Katso, puoltakaan suuresta viisaudestasi ei ollut minulle kerrottu. Olet paljon suurempi, kuin olin kuullut huhuttavan.
Onnellisia ovat miehesi, onnellisia nämä palvelijasi, jotka saavat aina olla edessäsi ja kuulla viisauttasi.
Kiitetty olkoon Herra, Jumalasi, joka sinuun on niin mieltynyt, että on asettanut sinut valtaistuimelleen olemaan kuninkaana Herran, Jumalasi, kunniaksi. Sen tähden, että Jumalasi rakastaa Israelia ja tahtoo pitää sen ainiaan pystyssä, hän on antanut sinut heille kuninkaaksi tekemään sitä, mikä on oikeus ja vanhurskaus."
Hän antoi kuninkaalle sata kaksikymmentä talenttia kultaa, sangen paljon hajuaineita ja kalliita kiviä. Milloinkaan ei ole ollut sellaisia hajuaineita kuin ne, jotka Saban kuningatar antoi kuningas Salomolle.
Huuramin palvelijat ja Salomon palvelijat, jotka toivat kultaa Oofirista, toivat myös santelipuuta ja kalliita kiviä.
Kuningas teetti santelipuusta portaat Herran temppeliin ja kuninkaan palatsiin ja lyyroja ja harppuja laulajille. Sellaisia ei ollut ennen nähty Juudan maassa.
Kuningas Salomo taas antoi Saban kuningattarelle kaikki, mitä tämä halusi ja pyysi, antoipa vielä enemmän, kuin mitä tämä oli tuonut kuninkaalle. Sitten hän lähti paluumatkalle ja meni palvelijoineen omaan maahansa.
Kullan paino, mikä yhtenä vuotena tuli Salomolle, oli kuusisataa kuusikymmentä kuusi talenttia kultaa,
paitsi mitä kauppamiehet ja kaupustelijat toivat. Sen lisäksi kaikki Arabian kuninkaat ja maan käskynhaltijat toivat Salomolle kultaa ja hopeaa.
Kuningas Salomo teetti kaksisataa suurta kilpeä pakotetusta kullasta ja käytti jokaiseen kilpeen kuusisataa sekeliä pakotettua kultaa,
samoin kolmesataa pienempää kilpeä pakotetusta kullasta, ja käytti jokaiseen kilpeen kolmesataa sekeliä kultaa. Kuningas asetti ne Libanonin metsän puista rakennettuun taloon.
Vielä kuningas teetti suuren norsunluisen valtaistuimen ja päällysti sen puhtaalla kullalla.
Valtaistuimessa oli kuusi porrasta ja astinlauta, kullalla kiinnitettyinä valtaistuimeen. Istuimen kummallakin puolella oli käsinoja, ja kaksi leijonaa seisoi käsinojan vieressä.
Kaksitoista leijonaa seisoi siinä kuudella portaalla, kummallakin puolella. Sellaista ei ole tehty missään muussa valtakunnassa.
Kaikki kuningas Salomon juoma-astiat olivat kultaa, ja kaikki Libanonin metsän puista rakennetun talon astiat olivat puhdasta kultaa. Hopeaa ei Salomon päivinä pidetty minkään arvoisena.
Kuninkaalla oli näet laivoja, jotka kulkivat Tarsiiseen Huuramin palvelijoiden kanssa. Kerran kolmessa vuodessa Tarsiin laivat tulivat ja toivat kultaa ja hopeaa, norsunluuta, apinoita ja riikinkukkoja.
Kuningas Salomo oli kaikkia maan kuninkaita suurempi rikkaudessa ja viisaudessa.
Kaikki maan kuninkaat pyrkivät näkemään Salomoa kuullakseen hänen viisauttaan, jonka Jumala oli antanut hänen sydämeensä.
He toivat kukin lahjansa: hopea- ja kultaesineitä, vaatteita, aseita, hajuaineita, hevosia ja muuleja, joka vuosi vuoden tarpeen.
Salomolla oli neljätuhatta hevosvaljakkoa vaunuineen ja kaksitoista tuhatta ratsumiestä. Ne hän sijoitti vaunukaupunkeihin ja kuninkaan luo Jerusalemiin.
Hän vallitsi kaikkia kuninkaita Eufrat-virrasta aina filistealaisten maahan ja Egyptin rajaan asti.
Kuningas toimitti niin, että Jerusalemissa oli hopeaa kuin kiviä, ja setripuuta niin paljon kuin metsäviikunapuita Alankomaassa.
Hevosia tuotiin Salomolle Egyptistä ja kaikista muista maista.
Mitä muuta Salomosta on kerrottavaa, hänen sekä aikaisemmista että myöhemmistä vaiheistaan, se on kirjoitettuna profeetta Naatanin historiassa, siilolaisen Ahian ennustuksessa ja näkijä Jeddon näyssä Jerobeamista, Nebatin pojasta.
Salomo hallitsi Jerusalemissa koko Israelia neljäkymmentä vuotta.
Salomo meni lepoon isiensä luo, ja hänet haudattiin isänsä Daavidin kaupunkiin. Hänen poikansa Rehabeam tuli kuninkaaksi hänen jälkeensä.