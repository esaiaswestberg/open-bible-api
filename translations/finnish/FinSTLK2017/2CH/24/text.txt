Jooas oli seitsemän vuoden vanha tullessaan kuninkaaksi, ja hän hallitsi Jerusalemissa neljäkymmentä vuotta. Hänen äitinsä nimi oli Sibja, Beersebasta.
Jooas teki sitä, mikä on oikein Herran silmissä, niin kauan kuin pappi Joojada eli.
Joojada otti hänelle kaksi vaimoa, ja hänelle syntyi poikia ja tyttäriä.
Sen jälkeen Jooas aikoi uudistaa Herran temppelin.
Hän kutsui kokoon papit ja leeviläiset ja sanoi heille: "Menkää Juudan kaupunkeihin ja kootkaa kaikesta Israelista rahaa Jumalanne temppelin korjaamiseksi, vuodesta vuoteen, ja jouduttakaa tätä asiaa." Mutta leeviläiset eivät jouduttaneet sitä.
Silloin kuningas kutsui luokseen ylimmäisen papin Joojadan ja sanoi hänelle: "Miksi et ole pitänyt huolta siitä, että leeviläiset toisivat Juudasta ja Jerusalemista Herran palvelijan Mooseksen määräämän Israelin seurakunnan veron todistuksen telttamajaa varten?
Sillä jumalaton Atalja ja hänen poikansa ovat murtautuneet Jumalan temppeliin. He ovat myös käyttäneet baaleja varten kaikki Herran temppelin pyhät lahjat."
Kuninkaan käskystä tehtiin arkku, ja se asetettiin Herran temppelin portin ulkopuolelle.
Juudassa ja Jerusalemissa kuulutettiin, että vero, jonka Jumalan palvelija Mooses oli erämaassa määrännyt Israelille, oli tuotava Herralle
Kaikki päämiehet ja kaikki kansa toivat iloiten rahaa ja heittivät arkkuun, kunnes se täyttyi.
Aina kun leeviläiset toivat arkun kuninkaan asettamien tarkastusmiesten luo huomattuaan, että siinä oli paljon rahaa, kuninkaan kirjuri ja ylimmäisen papin käskyläinen tulivat tyhjentämään arkun. Sitten he kantoivat sen takaisin paikoilleen. Niin he tekivät päivä päivältä ja kokosivat paljon rahaa.
Sitten kuningas ja Joojada antoivat sen niille, jotka teettivät työt Herran temppelissä, ja nämä palkkasivat kivenhakkaajia ja puuseppiä uudistamaan Herran temppeliä, niin myös rauta- ja vaskiseppiä korjaamaan Herran temppeliä.
Työnteettäjät toimivat niin, että työ edistyi heidän käsissään, ja he asettivat Jumalan temppelin entiselleen sen määrämittojen mukaan ja panivat sen kuntoon.
Kun he olivat päättäneet työnsä, he veivät loput rahat kuninkaalle ja Joojadalle, ja niillä teetettiin kalustoa Herran temppeliin, jumalanpalvelus- ja uhraamiskalustoa, kuppeja sekä kulta- ja hopeaesineitä. Herran temppelissä uhrattiin vakituisesti polttouhreja, niin kauan kuin Joojada eli.
Mutta Joojada kävi vanhaksi ja sai elämästä kyllikseen, ja hän kuoli. Hän oli kuollessaan sadan kolmenkymmenen vuoden vanha.
Hänet haudattiin Daavidin kaupunkiin kuningasten joukkoon, sillä hän oli tehnyt sitä, mikä oli hyvää Israelille ja Jumalalle ja hänen temppelilleen.
Mutta Joojadan kuoleman jälkeen tulivat Juudan päämiehet ja kumarsivat kuningasta, ja kuningas kuuli heitä.
He hylkäsivät Herran, isiensä Jumalan, temppelin ja palvelivat aseroita ja jumalankuvia. Viha kohtasi Juudaa ja Jerusalemia tämän heidän rikoksensa tähden.
Hän lähetti heidän keskuuteensa profeettoja palauttamaan heidät Herran luo, ja nämä varoittivat heitä, mutta he eivät kuulleet.
Jumalan Henki täytti Sakarjan, pappi Joojadan pojan, ja hän astui kansan eteen ja sanoi heille: "Näin sanoo Jumala: Miksi te rikotte Herran käskyt omaksi onnettomuudeksenne? Koska olette hylänneet Herran, hänkin hylkää teidät."
Mutta he tekivät salaliiton häntä vastaan ja kivittivät hänet kuoliaaksi kuninkaan käskystä Herran temppelin esipihalla.
Sillä kuningas Jooas ei muistanut rakkautta, jota hänen isänsä Joojada oli hänelle osoittanut, vaan tappoi Joojadan pojan. Tämä sanoi kuollessaan: "Herra nähköön ja kostakoon."
Vuoden vaihteessa kävi aramilaisten sotajoukko Jooaan kimppuun, ja he tunkeutuivat Juudaan ja Jerusalemiin asti ja tuhosivat kansasta kaikki kansan päämiehet. Kaiken saaliinsa he lähettivät Damaskon kuninkaalle.
Sillä vaikka aramilaisten sotajoukko tuli vähälukuisena, Herra antoi näiden käsiin hyvin suuren sotajoukon, koska he olivat hylänneet Herran, isiensä Jumalan. Nämä panivat toimeen rangaistustuomion Jooaalle.
Kun he lähtivät häntä ahdistamasta – hän jäi heidän lähtiessään hyvin sairaaksi – hänen palvelijansa tekivät salaliiton häntä vastaan pappi Joojadan pojan murhan tähden ja tappoivat hänet hänen vuoteeseensa, ja hän kuoli. Hänet haudattiin Daavidin kaupunkiin. Häntä ei kuitenkaan haudattu kuningasten hautoihin.
Ne, jotka tekivät salaliiton häntä vastaan, olivat Saabad, ammonilaisen vaimon Simeatin poika, ja Joosabad, mooabilaisen vaimon Simritin poika.
Hänen pojistaan, monista häntä vastaan lausutuista ennustuksista ja Jumalan temppelin jälleen rakentamisesta, katso, niistä on kirjoitettu Kuningasten kirjan selityskirjaan. Hänen poikansa Amasja tuli kuninkaaksi hänen jälkeensä.