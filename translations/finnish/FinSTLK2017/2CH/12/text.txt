Kun Rehabeamin kuninkuus oli vahvistunut ja hän oli voimistunut, hän hylkäsi Herran lain, hän ja koko Israel hänen kanssaan.
Mutta kuningas Rehabeamin viidentenä hallitusvuotena hyökkäsi Siisak, Egyptin kuningas, Jerusalemin kimppuun, sillä he olivat tulleet uskottomiksi Herraa kohtaan.
Hänellä oli mukanaan sotavaunuja tuhat kaksisataa ja ratsumiehiä kuusikymmentä tuhatta, ja lukematon oli se väki, joka tuli hänen kanssaan Egyptistä: libyalaisia, sukkilaisia ja kuusilaisia.
Hän valloitti Juudan varustetut kaupungit ja tuli aina Jerusalemiin asti.
Profeetta Semaja tuli Rehabeamin ja Juudan päämiesten luo, jotka olivat kokoontuneet Jerusalemiin Siisakia pakoon, ja sanoi heille: "Näin sanoo Herra: Te olette hylänneet minut, sen tähden minäkin olen hylännyt teidät Siisakin käsiin."
Israelin päämiehet ja kuningas nöyrtyivät ja sanoivat: "Herra on vanhurskas."
Kun Herra näki heidän nöyrtyvän, Semajalle tuli tämä Herran sana: "He ovat nöyrtyneet. En tuhoa heitä, vaan annan heidän vähäksi aikaa pelastua, eikä vihaani vuodateta Jerusalemin päälle Siisakin käden kautta.
Kuitenkin heidän on tultava hänen palvelijoikseen, että he tulisivat tietämään, mitä on palvella minua ja mitä on palvella vieraiden maiden valtakuntia."
Siisak, Egyptin kuningas, hyökkäsi Jerusalemin kimppuun ja otti Herran temppelin aarteet ja kuninkaan linnan aarteet, hän otti ne kaikki tyynni. Hän otti myös kaikki kultakilvet, jotka Salomo oli teettänyt.
Kuningas Rehabeam teetti niiden sijaan vaskikilvet ja jätti ne henkivartijoiden päälliköiden haltuun, jotka vartioivat kuninkaan linnan ovella.
Niin usein kuin kuningas meni Herran temppeliin, menivät henkivartijatkin ja kantoivat niitä ja veivät ne sitten takaisin henkivartijoiden huoneeseen.
Sen tähden, että Rehabeam nöyrtyi, Herran viha kääntyi hänestä pois, niin ettei tullut täydellistä tuhoa, ja olivathan asiat Juudassa vielä hyvin.
Kuningas Rehabeam vahvistui Jerusalemissa ja hallitsi edelleen. Sillä Rehabeam oli neljänkymmenen yhden vuoden vanha tullessaan kuninkaaksi, ja hän hallitsi seitsemäntoista vuotta Jerusalemissa, siinä kaupungissa, jonka Herra oli valinnut kaikista Israelin sukukunnista sijoittaakseen nimensä siihen. Hänen äitinsä oli nimeltään Naema, ammonilainen.
Hän teki sitä, mikä on pahaa, sillä hän ei kiinnittänyt sydäntään etsimään Herraa.
Rehabeamin vaiheet, sekä aikaisemmat että myöhemmät, ovat kirjoitetut profeetta Semajan ja näkijä Iddon historiaan, sukuluettelojen tapaan. Mutta Rehabeamin ja Jerobeamin väliset taistelut jatkuivat kaiken aikaa.
Rehabeam meni lepoon isiensä luo, ja hänet haudattiin Daavidin kaupunkiin. Hänen poikansa Abia tuli kuninkaaksi hänen jälkeensä.