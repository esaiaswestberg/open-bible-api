"Hopeallakin on suonensa ja löytöpaikkansa kullalla, joka puhdistetaan.
Rauta otetaan maasta, ja kivestä sulatetaan vaski.
Tehdään loppu pimeydestä, ja tutkitaan tarkasti pimeässä ja kuolemanvarjossa ollut kivi.
Kaivos louhitaan syvälle paikkoihin, joissa ei ole kuljettu. He riippuvat ja heiluvat poissa ihmisten ilmoilta.
Maa, josta kasvaa leipä, möyritään kuin tulen voimalla.
Sen kivissä on safiirilla sijansa, siellä on kultahiekkaa.
Polkua sinne ei tiedä kotka, eikä haukan silmä sitä havaitse.
Sitä eivät astu ylväät eläimet, eikä leijona sitä kulje.
Siellä käydään käsiksi kovaan kiveen, ja vuoret mullistetaan juuriaan myöten.
Kallioihin murretaan käytäviä, ja silmä näkee kaikenlaisia kalleuksia.
Vesisuonet estetään tihkumasta, ja salassa olleet saatetaan päivänvaloon.
Mutta viisaus – mistä se löytyy, ja missä on ymmärryksen olinpaikka?
Ihminen ei tiedä sille tietä, eikä sitä löydy elävien maasta.
Syvyys sanoo: 'Se ei ole minussa', ja meri sanoo: 'Se ei ole minunkaan luonani.'
Sitä ei voida ostaa puhtaalla kullalla, eikä sen hintaa punnita hopeassa.
Sitä ei korvaa Oofirin kulta, ei kallis onyks-kivi eikä safiiri.
Sille ei vedä vertoja kulta eikä lasi, eivät riitä sen vaihtohinnaksi aidosta kullasta tehdyt esineet.
Koralleja ja kristalleja ei mainita sen rinnalla, ja viisauden omistaminen on helmiä kalliimpaa.
Sille ei vedä vertoja Kuusin topaasi, eikä sitä korvaa puhdas kulta.
Mistä siis tulee viisaus ja missä on ymmärryksen olinpaikka?
Se on peitetty kaikkien elossa olevien silmiltä, ja se on salattu taivaan linnuiltakin.
Kadotus ja kuolema sanovat: 'Korvamme ovat kuulleet siitä vain kerrottavan.'
Jumala tietää tien sen luo ja tuntee sen olinpaikan.
Sillä hän katsoo maan ääriin saakka ja näkee kaiken, mitä taivaan alla on.
Kun hän antoi tuulelle voiman ja asetti vedelle rajansa,
kun hän sääti lain sateelle ja ukkospilvelle tien,
silloin hän sen näki ja ilmoitti, toi sen esille ja sen myös tutki.
Mutta ihmiselle hän sanoi: 'Katso, Herran pelko on viisautta, ja pahan karttaminen on ymmärrystä.'"