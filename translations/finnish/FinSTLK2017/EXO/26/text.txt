"Tee asumus kymmenestä telttakankaan kaistasta, jotka ovat valmistetut kerratuista valkoisista pellavalangoista ja sinipunaisista, purppuranpunaisista ja karmiininpunaisista langoista, ja tee niihin taidokkaasti kudottuja kerubeja.
Kunkin kaistan pituus olkoon kaksikymmentä kahdeksan kyynärää ja leveys neljä kyynärää. Kaikilla kaistoilla olkoon sama mitta.
Viisi kaistaa yhdistettäköön toisiinsa, ja samoin toiset viisi kaistaa yhdistettäköön toisiinsa.
Tee silmukat sinipunaisesta langasta ensimmäisen kaistan reunaan yhdistetyn kappaleen laitaan, ja samoin toisen yhdistetyn kappaleen viimeisen kaistan reunaan.
Tee viisikymmentä silmukkaa ensimmäiseen kaistaan ja tee viisikymmentä silmukkaa vastaavan kaistan laitaan toiseen yhdistettyyn kappaleeseen, niin että silmukat ovat kohdakkain.
Tee viisikymmentä kultahakasta ja yhdistä kaistat toisiinsa näillä hakasilla, niin että siitä tulee yhtenäinen asumus.
Tee vielä vuohenkarvoista kudotuista kaistoista teltta asumuksen suojaksi. Tee niitä kaistoja yksitoista.
Kunkin kaistan pituus olkoon kolmekymmentä kyynärää ja leveys neljä kyynärää. Niillä yhdellätoista kaistalla olkoon sama mitta.
Liitä yhteen viisi kaistaa erikseen ja kuusi kaistaa erikseen, ja aseta kuudes niistä kaksin kerroin teltan etupuolelle.
Tee viisikymmentä silmukkaa toisen yhdistetyn kappaleen viimeisen kaistan reunaan ja viisikymmentä silmukkaa toisen yhdistetyn kappaleen vastaavan kaistan reunaan.
Tee myös viisikymmentä vaskihakasta ja pistä hakaset silmukoihin ja liitä teltta yhteen, niin että siitä tulee yhtenäinen.
Siitä telttakaistojen liiasta osasta, joka jää riippumaan, jääköön puolet riippumaan asumuksen takasivulle.
Siitä, mikä telttakaistoissa on liikaa pituutta, riippukoon kyynärän verran asumuksen kummallakin sivulla sitä peittämässä.
Tee teltalle peite punaisista pässin nahoista ja sen päälle vielä toinen peite tahašin nahoista.
Asumuksen laudat tee akasiapuusta pystyyn asetettaviksi.
Jokainen lauta olkoon kymmenen kyynärää pitkä ja puolitoista kyynärää leveä.
Jokaisessa laudassa olkoon kaksi tappia, jotka ovat poikkilistalla yhdistetyt keskenään. Tee näin kaikki asumuksen laudat.
Asumuksen lautoja tee kaksikymmentä lautaa eteläpuolta varten.
Tee neljäkymmentä hopeajalustaa kahdenkymmenen laudan alle, aina kaksi jalustaa kunkin laudan alle sen kahta tappia varten.
Samoin asumuksen toista sivua, pohjoispuolta, varten kaksikymmentä lautaa,
ja neljäkymmentä hopeajalustaa, aina kaksi jalustaa kunkin laudan alle.
Asumuksen takasivua, sen länsipuolta varten tee kuusi lautaa.
Tee kaksi lautaa asumuksen peränurkkia varten.
Ne olkoot yhteen liitettyjä kaksoislautoja ja alhaalta alkaen kiinni toisissaan ylös saakka, ensimmäiseen renkaaseen asti. Näin tehtäköön ne molemmat ja asetettakoon kumpaankin nurkkaan.
Siten tulee olemaan yhteensä kahdeksan lautaa ja niihin kuusitoista hopeajalustaa, aina kaksi jalustaa kunkin laudan alla.
Tee myös viisi poikkitankoa akasiasta asumuksen toisen sivun lautoja varten
ja viisi poikkitankoa asumuksen toisen sivun lautoja varten sekä viisi poikkitankoa asumuksen takasivun, länsipuolen, lautoja varten.
Keskimmäinen poikkitanko asetettakoon keskelle lautoja. Kulkekoon se reunasta reunaan.
Päällystä laudat kullalla ja tee kullasta niiden renkaat poikkitankojen pitimiksi ja päällystä poikkitangot kullalla.
Aseta asumus pystyyn sen muotoiseksi, kuin sinulle vuorella näytettiin.
Tee vielä esirippu sinipunaisista, purppuranpunaisista ja karmiininpunaisista langoista ja kerratuista valkoisista pellavalangoista, ja tehtäköön siihen taidokkaasti kudottuja kerubeja.
Ripusta se neljään akasiapuiseen kullalla päällystettyyn pylvääseen, joissa on kultakoukut ja jotka seisovat neljällä hopeajalustalla.
Ripusta esirippu hakasten alle ja vie sinne esiripun sisäpuolelle lain arkki. Olkoon esirippu teille väliseinänä pyhän ja kaikkeinpyhimmän välillä.
Aseta armoistuin todistusten arkin päälle, joka on kaikkeinpyhimmässä.
Mutta pöytä sijoita esiripun ulkopuolelle ja seitsenhaarainen lamppu vastapäätä pöytää, asumuksen eteläsivulle. Aseta siis pöytä pohjoissivulle.
Tee myös teltan oveen verho, kirjaillen kudottu sinipunaisista, purppuranpunaisista ja karmiininpunaisista langoista ja kerratuista valkoisista pellavalangoista.
Tee verhoa varten viisi pylvästä akasiapuusta ja päällystä ne kullalla, mutta niiden koukut olkoot kultaa, ja vala niille viisi vaskijalustaa."