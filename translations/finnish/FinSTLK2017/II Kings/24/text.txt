Hänen aikanaan Nebukadnessar, Baabelin kuningas, lähti liikkeelle, ja Joojakim tuli hänen palvelijakseen. Kolmen vuoden kuluttua tämä jälleen kapinoi häntä vastaan.
Herra lähetti hänen kimppuunsa kaldealaisten, aramilaisten, mooabilaisten ja ammonilaisten partiojoukkoja. Hän lähetti ne Juudan kimppuun sitä tuhoamaan Herran sanan mukaan, jonka hän oli puhunut palvelijoidensa, profeettojen, kautta.
Mutta tämä tapahtui Juudalle Herran käskystä. Näin hän toimitti heidät pois kasvojensa edestä Manassen syntien tähden, kaiken tähden, mitä hän oli tehnyt,
ja myös viattoman veren tähden, minkä hän oli vuodattanut täyttäessään Jerusalemin viattomalla verellä. Sitä Herra ei halunnut antaa anteeksi.
Se, mitä muuta kerrottavaa on Joojakimista ja kaikesta, mitä hän teki, on kirjoitettuna Juudan kuningasten aikakirjassa.
Joojakim meni lepoon isiensä luo. Hänen poikansa Joojakin tuli kuninkaaksi hänen jälkeensä.
Egyptin kuningas ei enää lähtenyt maastaan, sillä Baabelin kuningas oli vallannut kaiken, mikä oli Egyptin kuninkaan omaa, Egyptin purosta aina Eufrat-virtaan saakka.
Joojakin oli kahdeksantoista vuoden vanha tullessaan kuninkaaksi ja hallitsi Jerusalemissa kolme kuukautta. Hänen äitinsä oli nimeltään Nehusta, Elnatanin tytär, Jerusalemista.
Hän teki sitä, mikä on pahaa Herran silmissä, aivan kuin hänen isänsä oli tehnyt.
Siihen aikaan Baabelin kuninkaan Nebukadnessarin palvelijat tulivat Jerusalemiin, ja kaupunki saarrettiin.
Nebukadnessar, Baabelin kuningas, ryntäsi kaupunkiin hänen palvelijoidensa saartaessa sitä.
Joojakin, Juudan kuningas, antautui Baabelin kuninkaalle äitineen ja palvelijoineen, päällikköineen ja hoviherroineen. Baabelin kuningas otti hänet vangiksi kahdeksantena hallitusvuotenaan.
Hän vei sieltä pois kaikki Herran temppelin ja kuninkaan linnan aarteet, ja hän rikkoi kaikki kultaesineet, jotka Israelin kuningas Salomo oli teettänyt Herran temppeliin. Tapahtui, niin kuin Herra oli puhunut.
Hän vei karkotukseen koko Jerusalemin, kaikki päälliköt ja kaikki väkevät sankarit, kymmenentuhatta karkotettua, ja kaikki sepät ja lukkosepät. Jäljelle ei jäänyt muita kuin maan köyhiä.
Hän siirsi Joojakinin vankina Baabeliin, samoin hän vei kuninkaan äidin, kuninkaan puolisot ja hänen hoviherransa sekä muut maan mahtavat karkotettuina Jerusalemista Baabeliin,
niin myös kaikki sotilaat luvultaan seitsemäntuhatta, sepät ja lukkosepät luvultaan tuhat, kaikki sotasankareita. Ne Baabelin kuningas vei karkotettuina Baabeliin.
Mutta Baabelin kuningas asetti hänen setänsä Mattanjan kuninkaaksi hänen jälkeensä ja muutti hänen nimensä Sidkiaksi.
Sidkia oli kahdenkymmenen yhden vuoden vanha tullessaan kuninkaaksi, ja hallitsi Jerusalemissa yksitoista vuotta. Hänen äitinsä oli nimeltään Hamutal, Jeremian tytär, Libnasta.
Sidkia teki sitä, mikä on pahaa Herran silmissä, aivan samoin kuin Joojakim oli tehnyt.
Sillä Herran vihan tähden kävi näin Jerusalemille ja Juudalle, kunnes hän vihdoin heitti heidät pois kasvojensa edestä.