Kun Atalja, Ahasjan äiti, näki, että hänen poikansa oli kuollut, hän nousi ja tuhosi koko kuningassuvun.
Mutta kuningas Jooramin tytär Jooseba, Ahasjan sisar, otti surmattavien kuninkaan poikien joukosta Ahasjan pojan Jooaan ja vei hänet ja hänen imettäjänsä salaa makuuhuoneeseen. Täällä pidettiin Jooasta kätkettynä Ataljalta, niin ettei hän tullut surmatuksi.
Sitten poika oli Jooseban luona Herran temppeliin piilotettuna kuusi vuotta Ataljan hallitessa maata.
Mutta seitsemäntenä vuotena Joojada lähetti hakemaan kaarilaisten ja henkivartijoiden sadanpäämiehiä ja tuotti heidät luokseen Herran temppeliin. Kun hän oli tehnyt liiton heidän kanssaan ja vannottanut heidät siellä Herran temppelissä, hän näytti heille kuninkaan pojan.
Hän käski heitä sanoen: "Tehkää näin: kolmas osa teistä, joiden on mentävä vartioon sapattina, vartioikoon kuninkaan palatsia,
kolmas osa olkoon sivuportilla ja kolmas osa henkivartijoiden takana olevalla portilla. Vartioikaa kukin vuorollanne palatsia.
Mutta kaksi muuta teidän osastoanne, kaikki, jotka pääsevät vartionpidosta sapattina, vartioikoot Herran temppeliä kuninkaan luona.
Asettukaa kuninkaan ympärille, kullakin ase kädessä. Joka tunkeutuu rivien läpi, surmattakoon. Näin olkaa kuninkaan luona, menköön hän ulos tai sisään."
Sadanpäämiehet tekivät, aivan kuten pappi Joojada oli heitä käskenyt: kukin heistä otti miehensä, sekä ne, joiden oli mentävä vartioon sapattina, että ne, jotka pääsivät vartiosta sapattina, ja he tulivat pappi Joojadan luo.
Pappi antoi sadanpäämiehille keihäät ja varustukset, jotka olivat olleet kuningas Daavidin omat ja olivat Herran temppelissä.
Henkivartijat asettuivat, kullakin ase kädessä, temppelin eteläsivulta aina sen pohjoissivulle saakka, päin alttaria ja temppeliä, kuninkaan ympärille.
Sitten hän toi kuninkaan pojan esille, pani hänen päähänsä kruunun ja antoi hänelle lain kirjan, ja he tekivät hänet kuninkaaksi, voitelivat hänet, paukuttivat käsiään ja huusivat: "Eläköön kuningas!"
Kun Atalja kuuli henkivartijoiden ja kansan huudon, hän meni kansan luo Herran temppeliin.
Hän näki kuninkaan seisovan pylvään vieressä, kuten tapana oli, ja päälliköt ja torvensoittajat kuninkaan luona, ja kaiken maan kansan, joka riemuitsi ja puhalsi torviin. Atalja repäisi vaatteensa ja huusi: "Kapina! Kapina!"
Mutta pappi Joojada käski sadanpäämiehiä, sotajoukon johtajia, ja sanoi heille: "Viekää hänet pois rivien välitse, ja se, joka yrittää seurata häntä, surmatkaa miekalla." Sillä pappi oli sanonut: "Älköön häntä surmattako Herran temppelissä."
He kävivät häneen käsiksi, ja kun hän oli tullut tielle, jota myöten hevosia kuljetettiin kuninkaan palatsiin, surmattiin hänet palatsissa.
Joojada teki liiton Herran, kuninkaan ja kansan kanssa, että he olisivat Herran kansa, niin myös [liiton] kuninkaan ja kansan kanssa.
Koko maan kansa meni Baalin temppeliin, ja he hävittivät sen. Sen alttarit ja kuvat he löivät aivan murskaksi ja tappoivat alttarien edessä Mattanin, Baalin papin. Sitten pappi asetti vartijat vartioimaan Herran temppeliä.
Hän otti mukaansa sadanpäämiehet sekä kaarilaiset, henkivartijat ja kaiken maan kansan, ja he veivät kuninkaan Herran temppelistä ja tulivat henkivartijoiden portin kautta kuninkaan linnaan, ja hän istui kuninkaalliselle valtaistuimelle.
Kaikki maan kansa iloitsi, ja kaupunki pysyi rauhallisena. Mutta Ataljan he olivat surmanneet miekalla kuninkaan linnassa.