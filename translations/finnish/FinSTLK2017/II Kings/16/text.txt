Pekahin, Remaljan pojan, seitsemäntenätoista hallitusvuotena tuli Aahas, Juudan kuninkaan Jootamin poika, kuninkaaksi.
Aahas oli kahdenkymmenen vuoden vanha tullessaan kuninkaaksi ja hallitsi Jerusalemissa kuusitoista vuotta. Hän ei tehnyt sitä, mikä oli oikein Herran, hänen Jumalansa, silmissä, kuten hänen isänsä Daavid,
vaan vaelsi Israelin kuningasten tietä. Jopa hän pani poikansakin kulkemaan tulen läpi, niiden kansojen kauhistavien tekojen mukaan, jotka Herra oli karkottanut israelilaisten tieltä.
Hän uhrasi ja suitsutti uhrikukkuloilla ja kummuilla ja jokaisen vihreän puun alla.
Siihen aikaan Resin, Aramin kuningas, ja Pekah, Remaljan poika, Israelin kuningas, lähtivät sotimaan Jerusalemia vastaan. He saartoivat Aahaan, mutta eivät voineet valloittaa kaupunkia.
Samaan aikaan Resin, Aramin kuningas, palautti Eilatin Aramille ja karkotti Juudan miehet Eilatista. Niin tulivat aramilaiset Eilatiin ja asettuivat sinne, ja siellä heitä on tänäkin päivänä.
Mutta Aahas lähetti sanansaattajat Assurin kuninkaan Tiglat-Pileserin luo ja käski sanoa hänelle: "Minä olen palvelijasi ja poikasi. Tule ja pelasta minut Aramin kuninkaan ja Israelin kuninkaan käsistä. He ovat hyökänneet kimppuuni."
Aahas otti hopean ja kullan, mitä Herran temppelissä ja kuninkaan palatsin aarrekammioissa oli, ja lähetti sen lahjaksi Assurin kuninkaalle.
Assurin kuningas kuuli häntä. Assurin kuningas lähti Damaskoa vastaan, valloitti sen, ja vei asukkaat karkotukseen Kiiriin ja surmasi Resinin.
Kuningas Aahas lähti Damaskoon kohtaamaan Assurin kuningasta Tiglat-Pileseriä. Kun kuningas Aahas näki Damaskossa olevan alttarin, hän lähetti pappi Uurialle kuvan alttarista ja sen mukaan tehdyn tarkan mallin.
Pappi Uuria rakensi alttarin aivan sen määräyksen mukaan, jonka kuningas Aahas oli hänelle lähettänyt Damaskosta. Aivan sen mukaan pappi Uuria teki, jo ennen kuin kuningas Aahas oli palannut Damaskosta.
Kun kuningas palasi Damaskosta ja näki alttarin, hän astui alttarin luo ja nousi sen päälle,
poltti polttouhrinsa ja ruokauhrinsa, vuodatti juomauhrinsa ja vihmoi uhraamansa uhrin veren alttarille.
Mutta vaskialttarin, joka oli Herran edessä, hän siirsi pois temppelin edustalta, alttarin ja Herran temppelin väliltä, ja pani sen alttarin pohjoissivulle.
Kuningas Aahas käski pappi Uuriaa ja sanoi: "Polta suuremmalla alttarilla aamun polttouhri ja ehtoon ruokauhri ja kuninkaan polttouhri sekä hänen ruokauhrinsa, niin myös koko maan kansan polttouhri sekä heidän ruoka- ja juomauhrinsa, ja vihmo kaikki sekä polttouhrin että teurasuhrin veri sen päälle. Mutta vaskialttarin käyttämistä minä vielä mietin."
Pappi Uuria teki kaiken, mitä kuningas Aahas oli käskenyt.
Kuningas Aahas leikkautti irti telineiden kehäpienat ja otti altaat pois niiden päältä. Mutta meren hän nostatti pois vaskinautojen päältä, jotka olivat sen alla, ja panetti sen kivialustalle.
Katetun sapattikäytävän, joka oli rakennettu temppeliin, ja kuninkaan ulkopuolisen sisäänkäynnin hän muutti Herran temppelin sisään Assurin kuninkaan vuoksi.
Mitä muuta on vielä kerrottavaa Aahaasta, siitä, mitä hän teki, se on kirjoitettuna Juudan kuningasten aikakirjassa.
Aahas meni lepoon isiensä luo, ja hänet haudattiin isiensä viereen Daavidin kaupunkiin. Sitten hänen poikansa Hiskia tuli kuninkaaksi hänen jälkeensä.