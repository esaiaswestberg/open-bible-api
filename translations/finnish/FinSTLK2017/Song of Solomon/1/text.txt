Laulujen laulu Salomon kirjoittama.
Hän suudelkoon minua suunsa suudelmilla. Sillä rakkautesi on suloisempi kuin viini.
Suloinen on voiteittesi tuoksu, vuodatettu öljy on nimesi. Sen tähden nuoret neitsyet rakastavat sinua.
Vedä minut mukaasi, rientäkäämme! Kuningas on tuonut minut kammioihinsa. Riemuitsemme ja iloitsemme sinusta ja ylistämme rakkauttasi enemmän kuin viiniä. Vilpittömästi he sinua rakastavat.
"Minä olen musta, mutta ihana, te Jerusalemin tyttäret, kuin Keedarin teltat, kuin Salomon seinäverhot.
Älkää katsoko sitä, että minä olen musta, päivän paahtama. Äitini pojat vihastuivat minuun, panivat minut viinitarhojen vartijaksi – omaa viinitarhaani en vartioinut."
"Sano minulle sinä, jota sieluni rakastaa, missä laumaasi paimennat, missä annat sen keskipäivällä levätä. Miksi hunnutettuna joutuisin toveriesi laumojen luo!"
"Jos et sitä tiedä, sinä naisista kaunein, käy lammasten jälkiä ja kaitse kilejäsi paimenten telttapaikoilla."
"Tammaani, joka on faraon vaunujen edessä, sinut, armaani, vertaan.
Ihanat ovat poskesi ketjuineen ja kaulasi helminauhoineen.
Teemme sinulle kultaketjut sekä hopeasta niihin nastat."
"Kuninkaan istuessa pöydässään nardukseni levitti tuoksuaan.
Rakkaani on minulle mirhakimppu, joka lepää yön rintojeni välissä.
Rakkaani on kooferpensaan kukkaterttu Een-Gedin viinitarhoista."
"Katso, kaunis sinä olet, armaani. Katso, kaunis olet, silmäsi ovat kyyhkyset."
"Katso, kaunis sinä olet, rakkaani. Kuinka suloinen, kuinka ihana on vuoteemme!
Huoneittemme seininä ovat setripuut, kattonamme sypressit."