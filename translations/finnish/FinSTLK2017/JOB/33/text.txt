"Mutta kuule nyt, Job, puhettani, ja ota korviisi kaikki sanani.
Katso, olen avannut suuni, kieleni puhuu kitalakeni alla.
Vilpittömästä sydämestä lähtevät sanani. Mitä tietävät, sen huuleni tuovat julki.
Jumalan Henki on minut luonut, ja Kaikkivaltiaan Henkäys on antanut minulle elämän.
Vastaa minulle, jos osaat. Asetu eteeni ja nouse minua vastaan.
Katso, minä olen Jumalan oma kuten sinäkin: savea olen minäkin.
Katso, en kauhistuta sinua eikä painoni ole raskaana ylläsi.
Mutta olet puhunut korvieni kuullen, olen kuullut sanojesi äänen:
'Puhdas minä olen, rikoksesta vapaa. Olen viaton, eikä minulla ole syntiä.
Katso, hän on löytänyt kanteen minua vastaan ja hän pitää minua vihollisenaan.
Hän panee jalkani jalkapuuhun ja vartioi kaikkia polkujani.'
Katso, tässä et ole oikeassa – vastaan sinulle – sillä Jumala on suurempi kuin ihminen.
Miksi olet riidellyt häntä vastaan, vaikka hän ei vastaa kaikkiin ihmisen sanoihin?
Sillä Jumala puhuu tavalla ja puhuu toisella; ihminen ei vain sitä huomaa.
Unessa, öisessä näyssä, kun raskas uni valtaa ihmiset ja he nukkuvat vuoteillaan,
silloin hän avaa ihmisten korvat ja sinetillä vahvistaa heidän saamansa kurituksen,
kääntääkseen ihmisen pois siitä, mitä hän on tekemässä ja varjellakseen miestä ylpeydestä,
säästääkseen hänen sielunsa haudasta ja hänen henkensä syöksymästä peitsiin.
Häntä kuritetaan myös tuskalla vuoteessa ja kovilla kivuilla hänen luissaan.
Hänen henkensä inhoaa leipää ja hänen sielunsa herkkuruokaa.
Hänen lihansa kuihtuu näkymättömiin, ja hänen luunsa, ennen näkymättömät, paljastuvat.
Näin lähenee hänen sielunsa hautaa ja hänen henkensä kuolemaa.
Jos silloin hänen puolellaan on enkeli, välittäjä, yksi tuhansista, todistamassa ihmisen puolesta hänen vilpittömyyttään,
Jumala armahtaa häntä ja sanoo: 'Vapauta hänet, ettei hän mene hautaan. Minä löysin lunastusmaksun.'
Silloin taas hänen ruumiinsa palaa nuoruuden voimaan ja hän palaa nuoruutensa päiviin.
Hän rukoilee Jumalaa, ja Jumala mielistyy häneen ja antaa hänen riemuiten katsella hänen kasvojaan. Hän palauttaa ihmiselle hänen vanhurskautensa.
Hän tunnustaa ihmisille ja sanoo: 'Minä olin tehnyt syntiä ja vääristänyt oikean, mutta hän ei tehnyt minulle ansioni mukaan.
Hän pelasti minun sieluni joutumasta hautaan, ja henkeni saa katsella valkeutta.'
Katso, kaiken tämän tekee Jumala kahdesti ja kolmekin kertaa ihmiselle,
palauttaakseen hänen sielunsa haudasta ja antaakseen loistaa hänelle elämän valkeuden.
Tarkkaa, Job, kuule minua; vaikene ja anna minun puhua.
Mutta jos sinulla on, mitä sanoa, vastaa minulle. Puhu, sillä mielelläni soisin sinulle vanhurskautesi.
Ellei, niin kuule minua. Vaikene, niin opetan sinulle viisautta."