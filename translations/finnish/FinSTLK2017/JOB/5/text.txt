"Huuda vain! Onko ketään, joka sinulle vastaisi, ja kenen pyhän puoleen kääntyisit?
Mielettömän tappaa suuttumus, tyhmän surmaa kiivaus.
Minä näin mielettömän juurtuvan, mutta äkkiä kirosin hänen asuinsijaansa.
Hänen lapsensa ovat onnesta kaukana, heitä poljetaan portissa, eikä auttajaa ole.
Sen, minkä he ovat leikanneet, syö nälkäinen – ottaa sen vaikka orjantappuroista – ja janoiset tavoittelevat heidän tavaraansa.
Sillä onnettomuus ei kasva tomusta eikä vaiva verso maasta,
vaan ihminen syntyy vaivaan, ja kipinät, liekin lapset, lentävät korkealle.
Mutta minä ainakin etsisin Jumalaa ja asettaisin asiani Jumalan eteen,
hänen, joka tekee suuria, tutkimattomia tekoja, ihmeitä ilman määrää,
joka antaa sateen maan päälle ja lähettää vettä pelloille,
että hän korottaisi alhaiset ja nostaisi surevat autuuteen.
Hän tekee kavalien hankkeet tyhjiksi, niin ettei mikään menesty heidän kättensä alla,
hän vangitsee viisaat heidän viekkauteensa; ovelien juonet raukeavat:
päivällä he joutuvat pimeään ja hapuilevat keskipäivällä kuin yöllä.
Mutta köyhän hän pelastaa heidän suunsa miekasta ja auttaa väkevän kädestä.
Vaivaisella on toivoa, mutta vääryyden täytyy sulkea suunsa.
Katso, autuas se ihminen, jota Jumala rankaisee! Älä siis pidä halpana Kaikkivaltiaan kuritusta.
Sillä hän haavoittaa, ja hän sitoo, lyö murskaksi, mutta hänen kätensä myös parantavat.
Kuudesta hädästä hän pelastaa sinut, ja seitsemässä onnettomuus ei kohtaa sinua.
Nälänhädässä hän vapahtaa sinut kuolemasta ja sodassa miekan terästä.
Kielen ruoskalta sinä olet turvassa, etkä pelkää, kun hävitys tulee.
Hävitykselle ja kalliille ajalle sinä naurat, etkä pelkää metsän petoja.
Sillä kedon kivien kanssa sinä olet liitossa, ja aron pedot elävät kanssasi rauhassa.
Saat huomata, että telttamajasi on rauhoitettu, ja kun tarkastat asuinsijaasi, et kaipaa sinne mitään.
Niin saat huomata, että siemenesi on runsas ja vesasi monet kuin ruoho maassa.
Ikäsi kypsyydessä sinä menet hautaan, kuin lyhde korjataan ajallaan.
Katso, tämän olemme tutkineet, ja niin se on. Kuule se, ja ota sinäkin vaari siitä."