Kun nämä kolme miestä eivät enää vastanneet Jobille, koska hän oli omissa silmissään vanhurskas,
vihastui buusilainen Elihu, Baarakelin poika, joka oli Raamin sukua. Hän vihastui Jobiin, koska tämä piti itseään Jumalaa vanhurskaampana,
ja tämän kolmeen ystävään hän vihastui, koska he eivät löytäneet vastausta, ja kuitenkin syyttivät Jobia.
Elihu oli odottanut kunnes toiset olivat puhuneet puhuttavansa Jobille, koska toiset olivat iältään häntä vanhempia.
Mutta kun Elihu näki, ettei noilla kolmella miehellä ollut sanaa suussaan vastaukseksi, hän vihastui.
Niin buusilainen Elihu, Baarakelin poika, lausui ja sanoi: "Nuori minä olen iältäni, ja te olette vanhoja. Sen tähden minä arkailin ja pelkäsin ilmoittaa tietoani teille.
Ajattelin: 'Puhukoon ikä, ja vuosien paljous julistakoon viisautta.'
Mutta onhan ihmisissä henki, ja Kaikkivaltiaan Henkäys antaa heille ymmärrystä.
Eivät iäkkäät ole viisaimmat, eivätkä vanhat ymmärrä, mikä on oikein.
Sen tähden sanon: Kuule minua; minäkin ilmoitan, mitä tiedän.
Katso, olen odottanut, mitä teillä olisi sanomista, kuullakseni, kunnes olette käsittäneet asian ja kunnes löydätte sanat.
Niin, tarkkailin teitä, mutta katso, kukaan teistä ei korjannut Jobin puheita eikä kukaan teistä vastannut hänen puheisiinsa.
Älkää sanoko: 'Olemme löytäneet viisauden: Jumala on hänet hylännyt, ei ihminen.'
Hän ei ole suunnannut sanojaan minua vastaan, enkä minä vastaa hänelle teidän puheillanne.
He pelästyivät eivätkä enää vastaa, sanat puuttuvat heiltä.
Odottaisinko, kun he eivät puhu, kun he seisovat eivätkä enää vastaa?
Vastaanpa minäkin osaltani, minäkin ilmoitan tietoni.
Sillä olen sanoja täynnä, henki rinnassani ahdistaa minua.
Katso, rintani on kuin avaamaton viinileili, se on pakahtumaisillaan kuin nuorella viinillä täytetyt leilit.
Tahdon puhua saadakseni helpotusta, avata huuleni ja vastata.
En pidä kenenkään puolta enkä ketään ihmistä imartele.
Sillä en osaa imarrella. Silloin Luojani ottaisi minut kohta pois."