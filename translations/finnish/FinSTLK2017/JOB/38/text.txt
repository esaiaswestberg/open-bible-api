Silloin Herra vastasi Jobille myrskytuulesta ja sanoi:
"Kuka olet sinä, joka pimennät taitamattomilla puheilla ajatukseni?
Vyötä nyt kupeesi kuin mies. Minä kysyn sinulta, opeta sinä minua.
Missä olit silloin, kun perustin maan? Ilmoita se, jos tiedät.
Kuka on asettanut sille mitat – tottapa sen tiedät – tai kuka on vetänyt mittanuoran sen yli?
Mihin upotettiin sen perustukset, tai kuka laski sen kulmakiven,
kun aamutähdet kaikki iloitsivat ja kaikki Jumalan pojat riemuitsivat?
Kuka sulki ovilla meren, kun se puhkesi ja lähti kohdusta,
kun minä panin sille pilven vaatteeksi ja synkeyden kapaloksi,
kun minä rakensin sille rajani, asetin sille teljet ja ovet
ja sanoin: 'Tähän asti saat tulla, mutta edemmäksi et. Tässä täytyy ylväiden aaltojesi asettua'?
Oletko eläissäsi käskenyt päivän koittaa tai osoittanut aamuruskolle paikkansa,
että se tarttuisi maan reunoihin ja pudistaisi jumalattomat siitä pois?
Silloin se muuttuu kuin savi sinetin alla, ja kaikki tulee esille kuin vaatteeseen puettuna.
Jumalattomilta riistetään heidän valonsa, ja kohonnut käsivarsi murskataan.
Oletko astunut alas meren lähteille asti ja kierrellyt tutkimassa syvyyden?
Ovatko kuoleman portit sinulle paljastuneet, oletko nähnyt kuoleman varjon portit?
Käsitätkö, kuinka avara maa on? Ilmoita se, jos kaiken tämän tiedät.
Mikä on tie sinne, missä valo asuu ja missä on pimeyden asuinsija,
että saattaisit sen alueelleen ja tuntisit polut sen huoneelle?
Kaiketi sen tiedät, sillä synnyithän jo silloin, ja onhan päiviesi luku suuri!
Oletko käynyt lumen varastoissa, ja oletko nähnyt rakeiden varastot,
jotka olen säästänyt ahdingon ajaksi, sodan ja taistelun päiväksi?
Mitä tietä kulkee valo ja itätuuli leviää yli maan?
Kuka on avannut kulun rankkasateelle ja tien ukkospilvelle,
niin että sataa maahan, joka on asumaton, erämaahan, jossa ei ihmistä ole,
niin että autio erämaa saa kyllikseen ja maa kasvaa vihannan ruohon?
Onko sateella isää, tai kuka on synnyttänyt kastepisarat?
Kenen kohdusta on jää tullut, ja kuka on synnyttänyt taivaan härmän?
Vesi tiivistyy kuin kiveksi, ja syvyyden pinta sulkeutuu kiinni.
Taidatko solmia Kiiman siteet tai irrottaa Kesilin köysistä?
Voitko tuoda esiin eläinradan tähdet aikanaan ja johdattaa Seulaset lapsineen?
Tunnetko taivaan lait, tai sinäkö säädät, miten se maata hallitsee?
Korotatko äänesi pilviin ja saat vesitulvan peittämään itsesi?
Lähetätkö salamat menemään, niin että ne sanovat sinulle: 'Katso, tässä olemme'?
Kuka on pannut viisauden sisimpään, tai kuka antoi mieleen ymmärrystä?
Kuka on niin viisas, että laskee pilvien luvun, kuka vuodattaa tyhjiksi taivaan leilit,
kun multa on kuivunut kovaksi kuin valettu ja maakokkareet takertuneet toisiinsa?"
"Sinäkö ajat saaliin naarasleijonalle ja tyydytät nuorten leijonien nälän,
kun ne kyyristyvät luoliinsa ja ovat väijyksissä tiheikössä?
Kuka hankkii ravinnon korpille, kun sen poikaset huutavat Jumalan puoleen ja lentelevät sinne tänne ruokaa vailla?