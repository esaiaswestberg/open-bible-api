Katso, kaikkea tätä silmäni on nähnyt, korvani kuullut ja olen sen ymmärtänyt.
Minkä te tiedätte, sen tiedän minäkin. Minä en ole teitä huonompi.
Mutta minä haluan puhua Kaikkivaltiaalle ja mielelläni mitellä Jumalan kanssa.
Mutta te voitelette väärin ja olette kaikki puoskareita.
Jospa edes osaisitte vaieta, se olisi teille viisaudeksi!
Kuulkaa perusteluani ja ottakaa huomioon, mitä huuleni väittävät vastaan.
Tahdotteko puolustaa Jumalaa väärällä puheella ja puhua petollisesti hänen puolestaan.
Tahdotteko olla puolueellisia hänen hyväkseen ja ajaa Jumalan asiaa?
Koituuko siitä silloin hyvää, kun hän käy teitä tutkimaan; tai voitteko pettää hänet, niin kuin ihminen petetään?
Hän rankaisee teitä ankarasti, jos salassa olette puolueellisia.
Eikö hänen korkeutensa pelästytä teitä ja hänen kauhunsa valtaa teidät?
Tuhkaa ovat mietelauseenne, savea selustanne linnakkeet.
Vaietkaa minusta, minä puhun, käyköön minun miten tahansa.
Miksi otan lihani hampaisiini ja panen henkeni kämmenelleni?
Katso, vaikka hän minut surmaisi, häneen panen toivoni. Tahdon kuitenkin puolustaa vaellustani häntä vastaan.
Jo sekin on minulle pelastukseksi, sillä jumalaton ei voi astua hänen kasvojensa eteen.
Kuulkaa tarkasti puhettani, ja sitä, mitä lausun korvienne kuullen.
Katso, olen jo langettanut tuomiopäätöksen. Tiedän, että minä olen vanhurskas.
Kuka saattaa käräjöidä minua vastaan? Sillä nyt vaikenen ja kuolen.
Kahta vain älä minulle tee, niin en kätkeydy kasvojesi edestä:
Ota kätesi pois päältäni älköönkä kauhusi minua pelottako.
Kutsu, minä vastaan, tai minä puhun, ja sinä vastaat minulle.
Mikä on minun pahojen tekojeni ja syntieni luku? Ilmaise minulle rikkomukseni ja syntini.
Miksi peität kasvosi ja pidät minua vihollisenasi?
Lentävää lehteäkö pelästytät, kuivunutta korttako vainoat,
koskapa kirjoitat katkeruuden osakseni ja perinnökseni nuoruuteni pahat teot,
koska panet jalkani jalkapuuhun, vartioit kaikkia polkujani ja seuraat jalkapohjieni jälkiä? –
Hän hajoaa kuin lahopuu, kuin koinsyömä vaate.