"Niin, siitä värähtää sydämeni ja hypähtää paikoiltaan.
Kuulkaa, kuulkaa hänen äänensä jyrinää ja kohinaa, joka käy hänen suustaan.
Hän laskee sen kaikumaan kaiken taivaan alla, lähettää leimauksensa maan ääriin.
Sen perässä ärjyy ääni, hän jyrisee valtasuuruutensa jyrinällä, eikä häntä pysäytetä hänen äänensä raikuessa.
Ihmeellisesti Jumala korottaa äänensä jyrinän ja hän tekee suuria, meille käsittämättömiä tekoja.
Hän näet sanoo lumelle: 'Putoa maahan', samoin sadekuurolle, rankkasateittensa ryöpylle.
Niin hän on sulkenut jokaisen käteensä, että kaikki ihmiset tuntisivat hänen tekonsa.
Pedot vetäytyvät piiloon ja pysyvät luolissaan.
Etelästä tulee myrsky, pohjoisesta pakkanen.
Jumalan henkäyksestä syntyy jää, ja veden pinta jäätyy.
Hän myös kuormittaa pilvet kosteudella ja hajottaa välähtelevät ukkospilvensä.
Ne vyöryvät sinne tänne hänen ohjauksessaan, tehdäkseen maanpiirin päällä kaiken, mitä hän niille määrää.
Hän antaa niiden tulla maalle milloin vitsaukseksi, milloin siunaukseksi.
Ota tämä korviisi, Job, pysähdy ja ymmärrä Jumalan ihmeelliset teot.
Tiedätkö, kuinka Jumala niillä tekonsa teettää ja kuinka hän antaa loistaa pilviensä leimahdusten?
Käsitätkö pilvien tasapainon, Kaikkitietävän ihmeen?
Sinä, jonka vaatteet kuumenevat, kun maa on tyyni etelätuulessa.
Teetkö hänen kanssaan vahvoiksi pilvet, jotka ovat lujia kuin valettu peili?
Neuvo, mitä meidän on hänelle sanottava. Pimeydessämme emme voi tuoda esiin mitään.
Olisiko hänelle ilmoitettava, että puhun? Kukapa vaatisi omaa tuhoaan!
Mutta nyt ei nähdä valoa, joka loisti kirkkaana pilvissä, kun tuuli oli puhaltanut puhdistaen taivaan.
Pohjoisesta tulee kultainen hohde. Jumalan yllä on pelättävä valtasuuruus.
Kaikkivaltiasta emme voi käsittää, häntä, joka on niin suuri voimassaan ja tuomioissaan. Hänen vanhurskautensa on suuri eikä hän sorra ketään.
Sen tähden pelätkööt häntä ihmiset. Hän ei katso keneenkään, joka on omasta mielestään viisas."