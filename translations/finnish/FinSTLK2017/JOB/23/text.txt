Job vastasi ja sanoi:
"Tänäänkin on valitukseni katkeraa, ja käteni on raskas huokaukseni tähden.
Oi, jospa tietäisin, kuinka voin löytää hänet, jospa pääsisin hänen asunnolleen!
Esittäisin hänen edessään riita-asian ja täyttäisin suuni todisteilla.
Tahtoisinpa tietää, mitä hän minulle vastaisi, ja kuulla, mitä hän minulle sanoisi.
Riitelisikö hän kanssani suurella voimallaan? Ei, hän vain tarkastelisi minua.
Silloin käräjöisi hänen kanssaan rehellinen mies, ja pelastuisin tuomaristani ainiaaksi.
Katso, menen itään, mutta hän ei ole siellä; menen länteen, enkä häntä huomaa.
Jos hän on vasemmalla, en häntä erota, jos hän kääntyy etelään, en häntä näe.
Sillä hän tietää tieni. Jos hän tutkisi minut, kullan kaltainen olisin.
Hänen askeleissaan on jalkani pysynyt, hänen tietään olen noudattanut siltä poikkeamatta.
Hänen huultensa käskystä en ole luopunut, hänen suunsa sanat olen kätkenyt tarkemmin kuin omat säädökseni.
Mutta hän on yksi, kuka voi häntä estää? Mitä hän tahtoo, sen hän tekee.
Niin, hän panee täytäntöön minulle määrätyn osan, ja sellaista on hänellä vielä paljon.
Sen tähden minut valtaa kauhu hänen kasvojensa edessä. Kun sitä ajattelen, pelästyn häntä.
Jumala on tehnyt minut araksi, ja Kaikkivaltias on saattanut minut kauhun valtaan.
Sillä en ole menehtynyt pimeään, eikä hän ole peittänyt pimeyttä kasvoiltani."