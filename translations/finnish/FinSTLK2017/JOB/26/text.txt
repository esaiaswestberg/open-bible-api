Siihen Job vastasi ja sanoi:
"Kuinka oletkaan auttanut voimatonta ja tukenut heikkoa käsivartta!
Kuinka oletkaan neuvonut sitä, jolla ei ole viisautta ja tehnyt tiettäväksi paljon terveellistä tietoa!
Kenelle oikein olet sanasi puhunut, ja kenen henki on sinusta lähtenyt?
Vainajien henget värisevät vesien alla ja ne, jotka niissä asuvat.
Helvetti on paljastettuna hänen edessään, eikä kadotuksella ole peitettä.
Pohjoisen hän kaarruttaa autiuden ylle ja ripustaa maan tyhjyyden päälle.
Hän sitoo vedet pilviinsä, eivätkä pilvet halkea niiden alla.
Hän peittää valtaistuimensa näkyvistä ja levittää pilvensä sen yli.
Hän on vetänyt rajan vetten pinnalle, siihen missä valo päättyy pimeään.
Taivaan perustukset huojuvat ja hämmästyvät hänen nuhtelustaan.
Voimallaan hän kuohutti meren, ja taidollaan hän ruhjoi Rahabin.
Hänen henkäyksestään kirkastui taivas; hänen kätensä lävisti pakenevan käärmeen.
Katso, nämä ovat ainoastaan hänen tekojensa ääriä, ja kuinka hiljainen onkaan kuiskaus, jonka hänestä kuulemme! Mutta kuka käsittää hänen väkevyytensä jyrinän?"