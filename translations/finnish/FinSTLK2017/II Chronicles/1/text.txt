Salomo, Daavidin poika, vahvistui kuninkuudessaan, ja Herra, hänen Jumalansa, oli hänen kanssaan ja teki hänet erittäin suureksi.
Salomo antoi kutsun kaikelle Israelille, tuhannen- ja sadanpäämiehille, tuomareille ja kaikille ruhtinaille koko Israelissa ja perhekuntien päämiehille.
Salomo ja koko seurakunta hänen kanssaan menivät uhrikukkulalle, joka oli Gibeonissa, sillä siellä oli Jumalan ilmestysmaja, jonka Herran palvelija Mooses oli tehnyt erämaassa.
Mutta Jumalan arkin Daavid oli tuonut Kirjat-Jearimista siihen paikkaan, jonka Daavid oli sille valmistanut. Hän oli näet pystyttänyt sille teltan Jerusalemiin.
Vaskialttari, jonka Besalel, Uurin poika, Huurin pojanpoika, oli rakentanut, oli siellä Herran asumuksen edessä. Salomo ja seurakunta etsivät häntä siellä.
Salomo uhrasi siellä Herran edessä ilmestysmajan vaskialttarilla. Hän uhrasi sen päällä tuhat polttouhria.
Sinä yönä Jumala ilmestyi Salomolle ja sanoi hänelle: "Ano, mitä tahdot minun sinulle antavan."
Salomo vastasi Jumalalle: "Sinä olet tehnyt suuren laupeuden isälleni Daavidille ja tehnyt minut kuninkaaksi hänen jälkeensä.
Niin toteutukoon nyt, Herra Jumala, sinun isälleni Daavidille antamasi sana. Olethan pannut minut hallitsemaan kansaa, jota on paljon kuin tomua maassa.
Anna siis minulle viisautta ja taitoa lähteä ja tulla tämän kansan edellä, sillä kuka voi muuten jakaa oikeutta tälle suurelle kansallesi?"
Jumala sanoi Salomolle: "Koska sinulla on tämä mieli etkä anonut rikkautta, tavaraa ja kunniaa, et vihamiestesi henkeä, etkä myöskään anonut pitkää ikää, vaan anoit itsellesi viisautta ja taitoa jakaaksesi oikeutta kansalleni, jonka kuninkaaksi olen sinut tehnyt,
niin sinulle annetaan viisautta ja taitoa. Lisäksi annan sinulle rikkautta, tavaraa ja kunniaa, niin ettei sitä ole ollut niin paljon kellään kuninkaalla ennen sinua eikä tule olemaan jälkeesi."
Käytyään uhrikukkulalla, joka oli Gibeonissa, Salomo palasi ilmestysmajalta Jerusalemiin ja hallitsi Israelia.
Salomo kokosi sotavaunuja ja ratsumiehiä, niin että hänellä oli tuhat neljäsataa sotavaunua ja kaksitoista tuhatta ratsumiestä. Hän sijoitti ne vaunukaupunkeihin ja kuninkaan luo Jerusalemiin.
Kuningas toimitti niin, että Jerusalemissa oli hopeaa ja kultaa kuin kiviä, ja setripuuta niin paljon kuin metsäviikunapuita Alankomaassa.
Hevoset, joita Salomolla oli, tuotiin Egyptistä ja Kuvesta. Kuninkaan kauppiaat noutivat niitä Kuvesta maksua vastaan.
Egyptistä tuodut vaunut maksoivat kuusisataa hopeasekeliä ja hevonen sata viisikymmentä. Samoin tuotiin niitä heidän välityksellään kaikille heettiläisten ja aramilaisten kuninkaille.
Salomo käski ryhtyä rakentamaan temppeliä Herran nimelle ja kuninkaallista linnaa itselleen.