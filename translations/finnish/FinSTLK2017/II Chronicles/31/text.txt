Kun kaikki tämä oli päättynyt, kaikki saapuvilla olevat israelilaiset lähtivät Juudan kaupunkeihin ja murskasivat patsaat, hakkasivat maahan aserapaalut ja kukistivat uhrikukkulat ja alttarit perin pohjin koko Juudassa, Benjaminissa, Efraimissa ja Manassessa. Sitten kaikki israelilaiset palasivat kukin perintömaalleen, kaupunkeihinsa.
Hiskia asetti pappien ja leeviläisten osastot, heidän osastojensa mukaan, kunkin hänen papillisen tai leeviläisen palvelustehtävänsä mukaan, polttouhreja ja rauhanuhreja toimitettaessa palvelemaan, kiittämään ja ylistämään Herran leirin porteissa.
Minkä kuningas antoi omaisuudestaan, se käytettiin polttouhreiksi, aamu- ja ehtoopolttouhreiksi sekä sapatteina, uudenkuun päivinä ja juhlina uhrattaviksi polttouhreiksi, niin kuin on kirjoitettuna Herran laissa.
Hän käski kansan, Jerusalemin asukkaiden, antaa papeille ja leeviläisille heidän osuutensa, että nämä pitäisivät kiinni Herran laista.
Kun sana levisi, israelilaiset antoivat runsaan määrän ensisatoa jyvistä, viinistä, öljystä ja hunajasta ja kaikesta pellon sadosta. He toivat runsaat kymmenykset kaikesta.
Myös ne israelilaiset ja Juudan miehet, jotka asuivat Juudan kaupungeissa, toivat kymmenykset naudoista, lampaista ja vuohista sekä kymmenykset Herralle, Jumalalleen, pyhitetyistä pyhistä lahjoista, ja panivat ne eri kasoihin.
Kolmannessa kuussa he alkoivat panna niitä kasoihin, ja seitsemännessä kuussa he sen lopettivat.
Kun Hiskia ja päämiehet tulivat ja näkivät kasat, he kiittivät Herraa ja hänen kansaansa Israelia.
Kun Hiskia kysyi papeilta ja leeviläisiltä näistä kasoista,
vastasi hänelle ylipappi Asarja, joka oli Saadokin sukua, ja sanoi: "Siitä alkaen, kun ruvettiin tuomaan antia Herran temppeliin, olemme syöneet ja tulleet ravituiksi, ja kuitenkin on jäänyt paljon tähteeksi. Herra on nimittäin siunannut kansaansa, ja tämä paljous on jäänyt tähteeksi."
Hiskia käski laittaa kammioita Herran temppeliin. Kun ne oli laitettu,
tuotiin niihin tunnollisesti anti, kymmenys ja pyhät lahjat. Niiden esimiehenä oli leeviläinen Koonanja, ja hänen veljensä Siimei oli häntä lähinnä.
Jehiel, Asasja, Nahat, Asael, Jerimot, Joosabat, Eliel, Jismakja, Mahat ja Benaja olivat Koonanjan ja hänen veljensä Siimein käskyläisinä kuningas Hiskian ja Asarjan, Jumalan temppelin esimiehen, määräyksestä.
Leeviläinen Koore, Jimnan poika, joka oli ovenvartijana idän puolella, hoiti Jumalalle annetut vapaaehtoiset lahjat ja Herralle tulevan annin ja korkeasti pyhien lahjojen suorituksen.
Hänen johdossaan olivat Eedem, Minjamin, Jeesua, Semaja, Amarja ja Sekanja, joiden oli pappiskaupungeissa tunnollisesti suoritettava osuudet veljilleen, niin pienille kuin suurille, osastoittain,
paitsi sukuluetteloihin merkityille miespuolisille, kolmivuotiaille ja sitä vanhemmille, kaikille, jotka menivät Herran temppeliin tekemään palvelusta, kunakin päivänä sen päivän palveluksen, hoitamaan tehtäviään, osastoittain.
Papit merkittiin sukuluetteloihin perhekunnittain ja leeviläisistä kaksikymmenvuotiaat ja sitä vanhemmat, palvelustehtäviensä mukaan, osastoittain,
nimittäin niin, että sukuluetteloihin merkittiin kaikki heidän pienet lapsensa, vaimonsa, poikansa ja tyttärensä, koko heidän joukkonsa, sillä he hoitivat tunnollisesti sitä, mikä oli pyhää.
Aaronin pojilla, papeilla, jotka asuivat kaupunkiensa laidunmailla, oli joka kaupungissa nimeltä mainitut miehet, joiden oli suoritettava osuudet kaikille miespuolisille pappien joukossa ja kaikille sukuluetteloihin merkityille leeviläisille.
Näin Hiskia teki koko Juudassa. Hän teki sitä, mikä oli hyvää, oikeaa ja totta Herran, hänen Jumalansa, edessä.
Kaiken, mihin hän ryhtyi etsiessään Jumalaansa, koskipa se palvelusta Jumalan temppelissä tai lakia ja käskyjä, hän teki kaikesta sydämestään ja menestyi.