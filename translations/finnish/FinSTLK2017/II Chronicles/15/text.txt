Jumalan Henki tuli Asarjaan, Oodedin poikaan.
Hän meni Aasaa vastaan ja sanoi hänelle: "Kuulkaa minua, Aasa ja koko Juuda ja Benjamin. Herra on kanssanne, kun olette hänen kanssaan. Jos etsitte häntä, löydätte hänet, mutta jos hylkäätte hänet, hän hylkää teidät.
Kauan aikaa Israel oli ilman oikeaa Jumalaa, ilman opetusta antavaa pappia ja ilman lakia.
Mutta kun he ahdistuksessaan palasivat Herran, Israelin Jumalan, luo ja etsivät häntä, niin he löysivät hänet.
Niinä aikoina ei ollut rauhaa niillä, jotka lähtivät ja tulivat, vaan suuri sekasorto vallitsi kaikkien maakuntien asukasten keskuudessa.
Kansa törmäsi kansaa vastaan ja kaupunki kaupunkia vastaan, sillä Jumala oli saattanut heidät sekasortoon lähettäen kaikkia ahdistuksia.
Mutta te olkaa lujat älkääkä antako kättenne vaipua, sillä työllänne on palkkansa."
Kun Aasa kuuli nämä profeetta Oodedin sanat ja ennustuksen, hän rohkaisi mielensä ja toimitti pois iljetykset koko Juudan ja Benjaminin maasta ja niistä kaupungeista, jotka hän oli valloittanut Efraimin vuoristosta, ja uudisti Herran alttarin, joka oli Herran eteisen edessä.
Hän kokosi koko Juudan ja Benjaminin ja myös heidän luonaan asuvat muukalaiset, jotka olivat tulleet Efraimista, Manassesta ja Simeonista, sillä monet olivat siirtyneet Israelista hänen luokseen nähtyään, että Herra, hänen Jumalansa, oli hänen kanssaan.
He kokoontuivat Jerusalemiin Aasan viidennentoista hallitusvuoden kolmannessa kuussa
ja uhrasivat sinä päivänä Herralle saaliista, minkä he olivat tuoneet, seitsemänsataa nautaa ja seitsemäntuhatta lammasta
He tekivät liiton, että etsisivät Herraa, isiensä Jumalaa, kaikesta sydämestään ja kaikesta sielustaan,
ja että jokainen, joka ei etsinyt Herraa, Israelin Jumalaa, oli surmattava, olipa hän pieni tai suuri, mies tai nainen.
He vannoivat valan Herralle suurella äänellä riemun raikuessa ja trumpettien ja torvien pauhatessa.
Koko Juuda iloitsi siitä valasta, sillä he olivat vannoneet sen kaikesta sydämestään, ja he etsivät Herraa kaikesta mielestään ja löysivät hänet. Herra soi heidän päästä rauhaan joka taholla.
Kuningas Aasa erotti Maakankin, äitinsä, kuningattaren arvosta, koska tämä oli pystyttänyt inhotuksen Aseralle. Aasa kukisti inhotuksen, rouhensi ja poltti sen Kidronin laaksossa.
Mutta uhrikukkulat eivät hävinneet Israelista. Kuitenkin Aasan sydän oli vilpitön, niin kauan kuin hän eli.
Hän vei Jumalan temppeliin isänsä pyhät lahjat ja omat pyhät lahjansa: hopeaa, kultaa ja kalustoa.
Eikä ollut sotaa Aasan kolmanteenkymmenenteen viidenteen hallitusvuoteen asti.