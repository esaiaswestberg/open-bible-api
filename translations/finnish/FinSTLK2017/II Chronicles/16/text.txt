Aasan kolmantenakymmenentenä kuudentena hallitusvuotena lähti Baesa, Israelin kuningas, Juudaa vastaan ja linnoitti Raaman estääkseen ketään pääsemästä Aasan, Juudan kuninkaan luota tai hänen luokseen.
Aasa toi hopeaa ja kultaa Herran temppelin ja kuninkaan linnan aarrekammioista ja lähetti sen Benhadadille, Aramin kuninkaalle, joka asui Damaskossa, ja käski sanoa:
"Onhan liitto välillämme, minun ja sinun, niin kuin oli minun isäni ja sinun isäsi välillä. Katso, minä lähetän sinulle hopeaa ja kultaa. Mene ja riko liittosi Baesan, Israelin kuninkaan, kanssa, että hän lähtisi pois kimpustani."
Benhadad kuuli kuningas Aasaa ja lähetti sotajoukkojensa päälliköt Israelin kaupunkeja vastaan, ja he valtasivat Iijonin, Daanin ja Aabel-Maimin sekä kaikki Naftalin kaupunkien varastohuoneet.
Kun Baesa kuuli sen, hän lakkasi linnoittamasta Raamaa ja keskeytti työnsä.
Kuningas Aasa otti työhön koko Juudan, ja he veivät pois Raamasta kivet ja puut, joilla Baesa oli sitä linnoittanut. Niillä hän linnoitti Geban ja Mispan.
Siihen aikaan tuli näkijä Hanani Aasan, Juudan kuninkaan, luo ja sanoi hänelle: "Koska turvauduit Aramin kuninkaaseen etkä turvautunut Herraan, Jumalaasi, sen tähden on Aramin kuninkaan sotajoukko päässyt käsistäsi.
Eikö kuusilaisia ja libyalaisia ollut suuri sotajoukko, eikö heillä ollut hyvin paljon sotavaunuja ja ratsumiehiä? Mutta turvautuessasi Herraan hän antoi heidät käsiisi.
Sillä Herran silmät katsovat tarkasti kaikkea maata, että hän voimakkaasti auttaisi niitä, joiden sydän on eheä häntä kohtaan. Tässä teit tyhmästi, sillä tästä lähtien sinulla on oleva sotia."
Mutta Aasa vihastui näkijään ja pani hänet vankilaan, sillä niin vihoissaan hän oli hänelle tästä. Myös muutamille muille kansasta Aasa teki siihen aikaan väkivaltaa.
Aasan vaiheet, sekä aikaisemmat että myöhemmät, katso, ne ovat kirjoitettuina Juudan ja Israelin kuningasten kirjassa.
Kolmantenakymmenentenä yhdeksäntenä hallitusvuotenaan Aasa sairastui jaloistaan, ja hänen tautinsa yltyi hyvin kovaksi. Mutta taudissaankaan hän ei etsinyt Herraa, vaan lääkäreitä.
Sitten Aasa meni lepoon isiensä luo ja kuoli neljäntenäkymmenentenä ensimmäisenä hallitusvuotenaan.
Hänet haudattiin omaan hautaansa, jonka hän oli hakkauttanut itselleen Daavidin kaupunkiin. Hänet laskettiin vuoteelle, joka oli täytetty hajuaineilla ja erilaisilla voideseoksilla, ja hänen kunniakseen poltettiin hyvin runsas kuolinsuitsutus.