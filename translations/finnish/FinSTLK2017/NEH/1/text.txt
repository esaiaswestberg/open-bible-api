Nehemian, Hakaljan pojan, kertomus. Kislev-kuussa kahdentenakymmenentenä vuotena ollessani Suusanin linnassa
tuli Hanani, eräs veljistäni, ja muita miehiä Juudasta. Minä kyselin heiltä juutalaisista, siitä pelastuneesta joukosta, joka vankeudesta palanneena oli jäljellä, ja Jerusalemista.
He sanoivat minulle: "Ne, jotka vankeudesta palanneina ovat jäljellä siinä maakunnassa, ovat suuressa kurjuudessa ja häväistyksen alaisina. Lisäksi Jerusalemin muuri on revitty maahan, ja sen portit on tulella poltettu."
Kuultuani nämä sanat istuin monta päivää itkien ja murehtien, ja paastosin ja rukoilin taivaan Jumalan edessä.
Sanoin: "Oi Herra, taivaan Jumala, sinä suuri ja pelättävä Jumala, joka pidät liiton ja säilytät laupeuden niille, jotka sinua rakastavat ja noudattavat käskyjäsi,
olkoon korvasi tarkkaavainen ja silmäsi avoin kuullaksesi palvelijasi rukoukset, joita minä nyt päivät ja yöt rukoilen edessäsi palvelijoidesi, israelilaisten, puolesta tunnustaen israelilaisten synnit, jotka olemme tehneet sinua vastaan. Sillä minäkin ja perhekuntani olemme syntiä tehneet!
Olemme tehneet pahoin sinua vastaan. Emme ole noudattaneet käskyjä, säädöksiä ja oikeuksia, jotka säädit palvelijallesi Moosekselle.
Muista sana, jonka säädit palvelijallesi Moosekselle, sanoen: 'Jos te tulette uskottomiksi, niin minä hajotan teidät kansojen sekaan,
mutta jos te palaatte luokseni, noudatatte käskyjäni ja seuraatte niitä, niin vaikka karkotettunne olisivat taivaan ääressä, sieltäkin kokoan heidät ja tuon heidät siihen paikkaan, jonka olen valinnut nimeni asuinsijaksi.'
Ovathan he palvelijasi ja kansasi, jotka vapahdit suurella voimallasi ja väkevällä kädelläsi.
Oi Herra, tarkatkoon korvasi palvelijasi rukousta ja niiden palvelijoittesi rukousta, jotka tahtovat pelätä nimeäsi! Anna tänä päivänä palvelijasi hankkeen menestyä ja suo hänen saada armo sen miehen edessä." Minä olin näet kuninkaan juomanlaskija.