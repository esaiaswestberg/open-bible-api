Väärä vaaka on Herralle kauhistus, mutta täysi paino on hänelle otollinen.
Sinne, minne ylpeys tulee, tulee häpeäkin, mutta nöyrien luona on viisaus.
Oikeamielisiä ohjaa heidän nuhteettomuutensa, mutta uskottomat hävittää heidän vilppinsä.
Tavara ei auta vihan päivänä, mutta vanhurskaus pelastaa kuolemasta.
Nuhteettoman vanhurskaus tasoittaa hänen tiensä, mutta jumalaton sortuu jumalattomuuteensa.
Oikeamieliset pelastaa heidän vanhurskautensa, mutta uskottomat vangitsee heidän oma himonsa.
Jumalattoman ihmisen kuollessa hukkuu hänen toivonsa, ja väärien toivo hukkuu.
Vanhurskas pelastetaan hädästä, ja jumalaton joutuu hänen sijaansa.
Jumalaton turmelee suullaan lähimmäisensä, mutta taito on vanhurskaitten pelastus.
Vanhurskaitten onnesta kaupunki iloitsee, ja jumalattomien hukkumisesta syntyy riemu.
Oikeamielisten siunauksesta kaupunki kohoaa, mutta jumalattomien suu sitä hajottaa.
Mieltä vailla on se, joka lähimmäistään halveksii, mutta ymmärtäväinen mies on vaiti.
Se, joka kulkee panettelijana, ilmaisee salaisuuden, mutta se, jolla on luotettava henki, säilyttää sanan.
Siellä, missä ei ole ohjausta, sortuu kansa, mutta neuvonantajien runsaus tuo menestyksen.
Sen, joka vierasta takaa, käy pahoin, mutta se, joka kädenlyöntiä vihaa, on turvattu.
Armollinen nainen saa kunniaa, ja valtiaat saavat rikkautta.
Armelias mies tekee hyvää itselleen, mutta armoton syöksee onnettomuuteen oman lihansa.
Jumalaton hankkii petollista voittoa, mutta se, joka vanhurskautta kylvää, saa varman palkan.
Sillä vanhurskaus on elämäksi, mutta joka tavoittelee pahaa, sille se on kuolemaksi.
Väärämieliset ovat Herralle kauhistus, mutta nuhteettomasti vaeltaviin hän mielistyy.
Totisesti: paha ei jää rankaisematta, mutta vanhurskaitten jälkeläiset pelastuvat.
Kultarengas sian kärsässä on kaunis nainen, älyä vailla.
Vanhurskaitten toivo vie onneen, jumalattomien toivo vihaan.
Toinen on antelias ja saa yhä lisää, toinen säästää yli kohtuuden ja vain köyhtyy.
Hyvää tekevä sielu tulee ravituksi, ja se, joka muita virvoittaa, itse kostuu.
Sitä, joka viljan pitää takanaan, kansa kiroaa, mutta sen pään päälle, joka antaa viljan myytäväksi, tulee siunaus.
Se, joka etsii hyvää, löytää suosion, mutta joka tavoittelee pahaa, sitä paha kohtaa.
Se, joka luottaa rikkauteensa, kukistuu, mutta vanhurskaat viheriöivät kuin lehvä.
Se, joka päästää talonsa rappiolle, perii tuulta, ja tyhmä joutuu viisaan orjaksi.
Vanhurskaan hedelmä on elämän puu, ja viisas voittaa sieluja.
Katso, vanhurskas saa palkkansa maan päällä, saati sitten jumalaton ja syntinen.