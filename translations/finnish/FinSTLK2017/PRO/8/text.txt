Eikö Viisaus kutsu, eikö ymmärrys anna äänensä kuulua?
Ylös kummuille, tien viereen, polkujen risteyksiin hän on asettunut.
Porttien pielissä, kaupungin portilla, oviaukoissa hän huutaa:
"Teitä minä kutsun, miehet, ja ääneni kaikuu ihmislapsille.
Tulkaa, yksinkertaiset, ymmärtäväisiksi. Tulkaa järkeviksi, te tyhmät.
Kuulkaa, sillä jalosti minä puhun, ja avaan huuleni puhumaan sitä, mikä on oikein.
Sillä suuni puhuu totuutta, ja jumalattomuus on huulilleni kauhistus.
Vanhurskaat ovat kaikki suuni sanat, ei ole niissä mitään petollista eikä väärää.
Ne ovat kaikki oikeita ymmärtäväiselle, suoria niille, jotka löysivät tiedon.
Ottakaa vastaan opetukseni, älkääkä hopeaa, ja tieto ennen valituinta kultaa.
Sillä parempi on Viisaus kuin helmet. Mitkään kalleudet eivät vedä sille vertaa.
Minä, Viisaus, asun sen luona, mikä on mielekästä, olen löytänyt tiedon ja taidon.
Herran pelko on pahan vihaamista. Kopeutta ja ylpeyttä, pahaa tietä ja kavalaa suuta minä vihaan.
Minulla on neuvo ja neuvokkuus. Minä olen ymmärrys, minulla on voima.
Minun avullani kuninkaat hallitsevat, ja ruhtinaat säätävät säädöksensä vanhurskaasti.
Minun avullani päämiehet ja kaikki ylhäiset sekä maan tuomarit hallitsevat.
Minä rakastan niitä, jotka minua rakastavat, ja ne, jotka minua varhain etsivät, löytävät minut.
Luonani on rikkaus ja kunnia, ikivanha varallisuus ja vanhurskaus.
Hedelmäni on parempi kuin kulta, kuin puhtain kulta, ja antamani voitto on valituinta hopeaa parempi.
Minä vaellan vanhurskauden polkua, oikeuden teitten keskikohtaa,
antaakseni niille, jotka minua rakastavat, pysyvän perinnön ja täyttääkseni heidän aarrekammionsa.
Herra omisti minut tiensä alussa, ennen hänen tekojaan, ennen aikojen alkua.
Iankaikkisuudesta minut on asetettu olemaan, alusta asti, ennen kuin maa oli.
Ennen kuin syvyyksiä oli, synnyin minä, ennen kuin oli lähteitä, vedestä rikkaita.
Ennen kuin vuoret upotettiin paikoilleen, ennen kukkuloita minä synnyin,
kun hän ei vielä ollut tehnyt maata, ei sen kamaraa eikä maanpiirin tomujen alkuakaan.
Minä olin siinä, kun hän valmisti taivaat. Kun hän veti piirin syvyyden pinnalle,
kun hän teki vahvoiksi pilvet korkeudessa, kun syvyyden lähteet saivat voiman,
kun hän asetti merelle sen rajat, että vedet eivät kävisi hänen käskynsä yli, kun hän vahvisti maan perustukset,
olin mestarina hänen vierellään, ihastuksissani olin päivästä päivään ja leikin hänen edessään kaiken aikaa.
Leikin hänen maanpiirinsä päällä, ja ihastukseni olivat ihmislapset.
Siis te, lapset, kuulkaa minua. Autuaat ne, jotka noudattavat teitäni!
Kuria kuulkaa, niin viisastutte. Älkää antako sen mennä menojaan.
Autuas se ihminen, joka minua kuulee, valvoo ovillani päivästä päivään ja vartioi ovieni pieliä!
Sillä joka minut löytää, löytää elämän ja saa Herran mielisuosion.
Mutta joka menee minusta harhaan, saa vahingon sielulleen. Kaikki, jotka minua vihaavat, rakastavat kuolemaa."