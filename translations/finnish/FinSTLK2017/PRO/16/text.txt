Ihminen ajattelee mielessään, mutta Herralta tulee kielelle vastaus.
Kaikki miehen tiet ovat hänen omissa silmissään puhtaat, mutta Herra tutkii henget.
Heitä työsi Herran haltuun, niin hankkeesi menestyvät.
Kaiken Herra on tehnyt itseään varten, jumalattomankin onnettomuuden päiväksi.
Jokainen ylpeä on Herralle kauhistus: totisesti, sellainen ei jää rankaisematta.
Laupeudella ja uskollisuudella rikos sovitetaan, ja Herran pelolla paha vältetään.
Jos miehen tiet ovat Herralle otolliset, hän saattaa vihamiehetkin sovintoon hänen kanssaan.
Parempi on vähä vanhurskaudessa kuin suuret tuotot vääryydessä.
Ihmisen sydän miettii hänen tiensä, mutta Herra ohjaa hänen askeleensa.
Kuninkaan huulilla on Jumalan sana, eikä hänen suunsa petä hänen tuomitessaan.
Puntari ja oikea vaaka ovat Herran, hänen tekoaan ovat kaikki painot kukkarossa.
Jumalaton teko on kuninkaille kauhistus, sillä vanhurskaudesta valtaistuin vahvistuu.
Vanhurskaat huulet ovat kuninkaille mieleen, ja oikein puhuvaa he rakastavat.
Kuninkaan viha on kuoleman sanansaattaja, mutta viisas mies sen lepyttää.
Kuninkaan kasvojen valo on elämäksi, ja hänen suosionsa on kuin keväinen sadepilvi.
Parempi on hankkia viisautta kuin kultaa, ja jalompaa on hankkia ymmärrystä kuin hopeaa.
Vilpittömien tie välttää onnettomuuden, ja henkensä saa pitää se, joka pitää vaelluksestaan vaarin.
Kopeus käy kukistumisen edellä, ja ylpeys lankeemuksen edellä.
Parempi nöyränä kurjien parissa kuin jakamassa saalista ylpeitten kanssa.
Se, joka johtaa viisaasti, löytää onnen, ja autuas se, joka Herraan turvaa!
Sitä, jolla on viisas sydän, sanotaan ymmärtäväiseksi, ja huulten suloisuus lisää oppimista.
Ymmärrys on omistajalleen elämän lähde, mutta hullujen opetus on typeryyttä.
Viisaan sydän tekee taitavaksi hänen suunsa ja lisää oppimista hänen huuliltaan.
Lempeät sanat ovat hunajaleipää. Ne ovat makeat sielulle ja lääkitys luille.
Miehen mielestä on oikea monikin tie, joka lopulta on kuoleman tie.
Työmiehen nälkä tekee työtä hänen hyväkseen, sillä oma suu panee hänelle pakon.
Kelvoton mies kaivaa toiselle onnettomuutta, ja hänen huulillaan on kuin polttava tuli.
Kavala mies rakentaa riitaa, ja panettelija erottaa ystävykset.
Väkivallan mies viekoittelee lähimmäisensä ja vie hänet tielle, joka ei ole hyvä.
Sillä, joka silmillään kyräilee, on kavaluus mielessä. Joka huulensa yhteen puristaa, toteuttaa pahan.
Harmaat hapset ovat kunnian kruunu, joka saadaan vanhurskauden tiellä.
Pitkämielinen on parempi kuin sankari, ja mielensä hillitsevä parempi kuin kaupungin valloittaja.
Helmassa pudistellen arpa heitetään, mutta Herralta tulee aina sen ratkaisu.