Poikani, jos olet lähimmäistäsi taannut ja lyönyt kättä vieraalle;
jos olet kietoutunut oman suusi sanoihin, joutunut suusi sanoista kiinni,
niin tee toki, poikani, pelastuaksesi tämä, koska olet joutunut lähimmäisesi kouriin: Mene, heittäydy maahan ja ahdista lähimmäistäsi.
Älä suo silmillesi unta äläkä silmäluomillesi lepoa.
Pelastaudu käsistä kuin gaselli, kuin lintu pyydystäjän käsistä.
Mene, laiska, muurahaisen luo, katso sen menoa ja viisastu.
Vaikka sillä ei ole ruhtinasta, ei päämiestä eikä hallitsijaa,
se kuitenkin hankkii leipänsä kesällä ja kokoaa varastoon ruokansa elonaikana.
Kuinka kauan sinä, laiska, makaat, milloin nouset unestasi?
Nuku vielä vähän aikaa, torku vähän aikaa, makaa vähän aikaa ristissä käsin,
niin köyhyys käy päällesi kuin kulkuri ja puute kuin aseistettu mies.
Petollinen ihminen, epärehellinen mies on se, joka kulkee suu täynnä vilppiä,
iskee silmää, antaa merkkiä jaloillaan ja viittoaa sormillaan,
jolla on kavaluus sydämessä, aikoo pahaa joka aika ja rakentaa riitoja.
Sen tähden hänen turmionsa tulee yhtäkkiä, tuokiossa hänet rusennetaan, eikä apua ole.
Näitä kuutta Herra vihaa, ja seitsemää hänen sielunsa kauhistuu:
ylpeitä silmiä, valheellista kieltä, käsiä, jotka vuodattavat viatonta verta,
sydäntä, joka miettii jumalattomia juonia, jalkoja, jotka kiiruhtavat juosten pahaan,
väärää todistajaa, joka valheita puhuu, ja riidan rakentajaa veljien kesken.
Säilytä, poikani, isäsi käsky äläkä hylkää äitisi opetusta.
Pidä ne aina sydämellesi sidottuina, kääri ne kaulasi ympärille.
Kulkiessasi ne sinua taluttakoot, maatessasi sinua vartioikoot ja herätessäsi sinua puhutelkoot.
Sillä käsky on lamppu, opetus on valo, ja nuhteleva kuri on elämän tie,
että varjeltuisit pahasta naisesta, vieraan vaimon liukkaasta kielestä.
Älköön sydämesi himoitko hänen kauneuttaan, älköönkä hän sinua katseillaan vangitko.
Sillä porttonaisen tähden menee leipäkakkukin, mutta aviovaimo pyydystää kalliin sielun.
Voiko kukaan kuljettaa tulta helmassaan puvun häneltä palamatta?
Voiko kukaan kävellä hiilloksella jalkojen häneltä kärventymättä?
Samoin käy sen, joka menee lähimmäisensä vaimon luo. Kukaan ei jää rankaisematta, joka häneen koskee.
Eikö halveksita varasta, vaikka hän olisi nälissään varastanut hengenpitimikseen?
Onhan hänen, jos tavataan, seitsenkertaisesti se korvattava ja annettava kaikki talonsa varat.
Joka tekee huorin naisen kanssa, on mieletön, ja se, joka niin tekee, kadottaa sielunsa.
Hän saa vaivan ja häpeän, eikä hänen häväistystään pyyhitä pois.
Sillä mustasukkaisuus nostaa miehen vihan, ja hän on säälimätön koston päivänä.
Ei hän huoli mistään lunastusmaksusta, eikä suostu, vaikka kuinka lahjustasi lisäät.