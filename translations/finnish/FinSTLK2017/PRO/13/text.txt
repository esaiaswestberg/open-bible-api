Viisas poika kuulee isän kuritusta, mutta pilkkaaja ei ota nuhdetta kuullakseen.
Suunsa hedelmästä saa nauttia hyvää, mutta uskottomilla on halu väkivaltaan.
Se, joka varjelee suunsa, säilyttää henkensä, mutta suulas joutuu turmioon.
Laiskan sielu haluaa saamatta mitään, mutta ahkerien sielu tulee ravituksi.
Vanhurskas vihaa valheellista puhetta, mutta jumalattoman meno on iljettävä ja häpeällinen.
Vanhurskaus varjelee nuhteettomasti vaeltavan, mutta jumalattomuus syöksee syntisen kumoon.
Toinen on olevinaan rikas, vaikka ei omista mitään, toinen on olevinaan köyhä, vaikka hänellä on paljon rikkautta.
Mies saa antaa rikkautensa henkensä lunnaiksi, mutta köyhän ei tarvitse kuunnella uhkauksia.
Vanhurskaitten valo loistaa iloisesti, mutta jumalattomien lamppu sammuu.
Ylpeys tuottaa pelkkää toraa, mutta niillä, jotka ottavat neuvon varteen, on viisaus.
Vaivatta saatu tavara vähenee, mutta se, joka vähin erin kokoaa, saa sen karttumaan.
Pitkä täyttymätön odotus tekee sydämen sairaaksi, mutta täyttynyt toivo on elämän puu.
Se, joka sanaa halveksii, joutuu sanan pantiksi; mutta se, joka käskyä pelkää, palkitaan.
Viisaan opetus on elämän lähde kuoleman ansojen välttämiseksi.
Hyvä ymmärrys tuottaa suosiota, mutta uskottomien tie vie alas.
Jokainen ymmärtäväinen toimii taitavasti, mutta tyhmä levittää hulluutta.
Jumalaton sanansaattaja lankeaa pahaan, mutta uskollinen lähetti tuo paranemisen.
Köyhyys ja häpeä tulevat kuria vierovalle, kunnia nuhdetta noudattavalle!
Tyydytetty halu on sielulle suloinen, pahan karttaminen tyhmille kauhistus.
Vaella viisasten kanssa, niin viisastut; tyhmien toverin käy huonosti.
Syntisiä vainoaa onnettomuus, mutta vanhurskaat palkitaan hyvällä.
Hyvä jättää perinnön lastensa lapsillekin, mutta synnintekijän vauraus talletetaan vanhurskaalle.
Köyhien uudiskyntö antaa runsaan ruuan, mutta moni, joka ei pysy oikeudessa, tuhoutuu.
Se, joka vitsaansa säästää, vihaa lastaan, mutta joka häntä rakastaa, se häntä varhain kurittaa.
Vanhurskas saa syödä kyllikseen, mutta jumalattomien vatsa kärsii nälästä.