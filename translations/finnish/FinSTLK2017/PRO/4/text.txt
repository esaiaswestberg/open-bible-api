Kuulkaa, lapset, isän kasvatusta ja kuunnelkaa oppiaksenne ymmärrystä.
Sillä minä annan teille hyvän opetuksen, älkää hylätkö lakiani.
Olinhan minäkin isäni poika, hento ja äitini ainoa.
Isä minua opetti ja sanoi minulle: "Pitäköön sydämesi sanoistani kiinni, noudata käskyjäni, niin elät.
Omista viisaus, pidä omanasi ymmärrys, älä sitä unohda, älä väisty pois suuni sanoista.
Älä sitä hylkää, niin se varjelee sinut. Rakasta sitä, niin se suojaa sinut.
Viisauden alku on: hanki viisautta, ja kaikella hankkimallasi osta ymmärrystä.
Anna sille korkea arvo, niin se sinut korottaa. Se kunnioittaa sinua, jos suljet sen syleilyysi.
Se panee päähäsi kauniin seppeleen ja lahjoittaa sinulle kunnian kruunun."
Kuule, poikani, ja ota sanani varteen, niin elämäsi vuodet enentyvät.
Ohjaan sinut viisauden tielle, johdatan sinut suorille teille.
Kävellessäsi askeleesi eivät ahdista, juostessasi et kompastu.
Tartu kiinni kuriin äläkä hellitä. Säilytä se, sillä se on elämäsi.
Älä lähde jumalattomien polulle, älä astu pahojen tielle.
Anna sen olla, älä mene sille, poikkea pois ja mene ohi.
Sillä he eivät saa nukutuksi, elleivät tee pahaa. Se riistää heiltä unen, jos he eivät ole saaneet ketään lankeamaan.
He syövät leipänään jumalattomuutta ja juovat viininään väkivaltaa.
Mutta vanhurskasten polku on kuin aamurusko, joka kirkastuu kirkastumistaan sydänpäivään saakka.
Jumalattomien tie on kuin pimeys. He eivät tiedä, mihin kompastuvat.
Poikani, kuuntele sanoja, kallista korvasi kuulemaan puhettani.
Älkööt ne väistykö silmistäsi, kätke ne sydämeesi,
sillä ne ovat elämä sille, joka ne löytää, ja lääke koko hänen ruumiilleen.
Yli kaiken varottavan varjele sydämesi, sillä sieltä elämä lähtee.
Poista itsestäsi suun kavaluus, ja karkota luotasi huulten vääryys.
Katsokoot silmäsi suoraan, olkoon katseesi luotu eteenpäin.
Tasoita polku jaloillesi, ja kaikki tiesi olkoot vakaat.
Älä poikkea oikeaan, älä vasempaan, väistä jalkasi pahasta.