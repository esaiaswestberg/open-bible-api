Mutta sinä, Beetlehem Efrata, joka olet vähäinen olemaan Juudan sukujen joukossa, sinusta minulle tulee se, joka on oleva hallitsija Israelissa, jonka alkuperä on muinaisuudesta, iankaikkisista päivistä.
Sen tähden Herra antaa heidät alttiiksi siihen aikaan asti, jolloin synnyttäjä on synnyttänyt. Silloin jäljellejääneet hänen veljistään palaavat israelilaisten luo.
Hän on astuva esiin ja kaitseva Herran voimassa, Herran, Jumalansa, nimen valtasuuruudessa. He asuvat alallaan, sillä hän on oleva suuri maan ääriin asti.
Hän on oleva rauha. Kun Assur saapuu maahamme ja kun se tulee palatseihimme, asetamme sitä vastaan seitsemän paimenta ja kahdeksan ruhtinasta.
Nämä kaitsevat miekalla Assurin maata, Nimrodin maata aivan sen omilla porteilla. Hän on pelastava meidät Assurilta, kun se tulee maahamme ja kun se astuu alueellemme.
Ne, jotka ovat jäljellä Jaakobista monien kansojen seassa, ovat kuin kaste Herralta, kuin rankkasade ruohikolle. Se ei odota miestä eikä varro ihmislapsia.
Ne, jotka ovat jäljellä Jaakobista pakanoiden seassa monien kansojen keskellä, ovat kuin leijona metsän eläinten seassa, kuin nuori leijona lammaslaumojen keskellä. Jos se hyökkää, tallaa maahan ja raatelee, pelastajaa ei ole.
Kohotkoon kätesi vihollisiasi vastaan, ja vihamiehesi joutukoot häviöön.
Tapahtuu, että sinä päivänä, – tämä on Herran sana – hävitän keskuudestasi hevosesi ja teen lopun sotavaunuistasi.
Hävitän maasi kaupungit ja hajotan maahan kaikki linnoituksesi.
Hävitän sinulta käsistä povaamisen eikä sinulla ole enää ennustelijoita.
Hävitän keskuudestasi jumalankuvasi ja patsaasi, etkä sinä enää kumarra kättesi tekoa.
Kukistan aserasi keskuudestasi ja tuhoan kaupunkisi.
Kostan vihassa ja kiivaudessa pakanakansoille, jotka eivät olleet kuuliaisia.