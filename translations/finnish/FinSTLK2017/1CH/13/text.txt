Daavid neuvotteli tuhannen- ja sadanpäämiesten, kaikkien ruhtinasten, kanssa.
Daavid sanoi kaikelle Israelin seurakunnalle: "Jos teistä on hyvä ja jos se tulee Herralta, Jumalaltamme, lähettäkäämme joka taholle sana veljillemme, jotka ovat jääneet kaikkiin Israelin maakuntiin, ja papeille ja leeviläisille, jotka asuvat heidän luonaan laidunmaittensa kaupungeissa, että he kokoontuvat luoksemme,
ja siirtäkäämme Jumalamme arkki luoksemme, sillä Saulin päivinä emme siitä välittäneet."
Koko seurakunta vastasi, että niin oli tehtävä, sillä se oli oikein koko kansan silmissä.
Daavid kokosi koko Israelin, aina Egyptin Siihorista asti ja aina sieltä, mistä mennään Hamatiin, tuomaan Jumalan arkkia Kirjat-Jearimista.
Daavid ja koko Israel meni Baalatiin, Kirjat-Jearimiin, joka on Juudassa, tuomaan sieltä Jumalan arkkia, jonka Herra oli ottanut nimiinsä, hän, jonka istuinta kerubit kannattavat.
He panivat Jumalan arkin uusiin vaunuihin ja veivät sen pois Abinadabin talosta, ja Ussa ja Ahjo ohjasivat vaunuja.
Daavid sekä koko Israel karkeloivat kaikin voimin Jumalan edessä laulaen sekä soittaen lyyraa, harppuja, tamburiineja, symbaaleja ja torvia.
Mutta kun he tulivat Kiidonin puimatantereen luo, Ussa ojensi kätensä tarttuakseen arkkiin, sillä härät kompastuivat.
Herran viha syttyi Ussaa kohtaan, ja hän löi häntä sen tähden, että hän oli ojentanut kätensä arkkiin, ja hän kuoli siihen, Jumalan eteen.
Mutta Daavid pahastui siitä, että Herra niin oli murtanut Ussan. Siitä paikan nimenä on Peres-Ussa vielä tänäkin päivänä.
Daavid pelästyi sinä päivänä Jumalaa, niin että hän sanoi: "Kuinka voin tuoda Jumalan arkin luokseni?"
Eikä Daavid siirtänyt arkkia luokseen Daavidin kaupunkiin, vaan toimitti sen syrjään gatilaisen Oobed-Edomin taloon.
Jumalan arkki jäi kolmeksi kuukaudeksi Oobed-Edomin talon luo. Herra siunasi Oobed-Edomin taloa ja kaikkea, mitä hänellä oli.