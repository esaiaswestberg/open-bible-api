Koko Israel kokoontui Daavidin luo Hebroniin, ja he sanoivat: "Katso, me olemme luutasi ja lihaasi.
Jo kauan sitten Saulin vielä ollessa kuninkaana sinä sait Israelin lähtemään ja tulemaan. Sinulle on Herra, Jumalasi, sanonut: 'Sinä olet kaitseva kansaani Israelia, ja sinä olet oleva kansani Israelin ruhtinas.'"
Kaikki Israelin vanhimmat tulivat kuninkaan luo Hebroniin, ja Daavid teki heidän kanssaan liiton Hebronissa Herran edessä. He voitelivat Daavidin Israelin kuninkaaksi sen sanan mukaan, jonka Herra oli puhunut Samuelin kautta.
Daavid ja koko Israel menivät Jerusalemiin, se on Jebukseen, ja siellä olivat jebusilaiset, jotka asuivat siinä maassa.
Jebuksen asukkaat sanoivat Daavidille: "Tänne et tule." Mutta Daavid valloitti Siionin Vuorilinnan, se on Daavidin kaupungin.
Daavid sanoi: "Joka ensimmäisenä surmaa jebusilaisen, hän on oleva päämies ja päällikkö." Jooab, Serujan poika, tuli ensimmäisenä sinne ylös, ja niin hänestä tuli päämies.
Daavid asettui Vuorilinnaan. Sen tähden sitä kutsuttiin Daavidin kaupungiksi.
Hän rakensi kaupunkia joka taholle, Millosta [vuoren] reunoihin asti. Jooab rakensi entiselleen muun osan kaupunkia.
Daavid tuli yhä suuremmaksi, ja Herra Sebaot oli hänen kanssaan.
Nämä ovat ensimmäiset Daavidin sankareista, jotka voimakkaasti auttoivat häntä kuninkuuteen yhdessä koko Israelin kanssa tehdäkseen hänet Israelin kuninkaaksi Herran sanan mukaan.
Tämä on Daavidin sankareiden luettelo: Jaasobeam, hakmonilaisen poika, niiden kolmen päällikkö, hän, joka oli heiluttanut keihästään kolmensadan kaatuneen yli yhdellä kertaa.
Hänen jälkeensä Eleasar, Doodon poika, ahohilainen, yksi niistä kolmesta sankarista.
Hän oli Daavidin kanssa Pas-Dammimissa, kun filistealaiset olivat kokoontuneet sinne sotimaan. Siellä oli peltopalsta täynnä ohraa. Väki pakeni filistealaisia,
mutta he asettuivat keskelle palstaa, saivat sen pelastetuksi ja voittivat filistealaiset. Herra antoi suuren pelastuksen.
Kerran lähti kolme noista kolmestakymmenestä päälliköstä Daavidin luo kalliolinnaan, Adullamin luolalle. Filistealaisten joukko oli leiriytynyt Refaimin tasangolle.
Daavid oli Vuorilinnassa, ja filistealaisten vartiosto oli Beetlehemissä.
Daavidin rupesi tekemään mieli vettä, ja hän sanoi: "Jospa joku toisi minulle vettä juodakseni Beetlehemin kaivosta, joka on portin edustalla!"
Nämä kolme murtautuivat filistealaisten leirin läpi ja ammensivat vettä Beetlehemin kaivosta portin edustalta, kantoivat ja toivat Daavidille. Mutta Daavid ei tahtonut sitä juoda, vaan vuodatti sen juomauhriksi Herralle
ja sanoi: "Pois se! Jumala varjelkoon minut sitä tekemästä. Joisinko minä näiden miesten verta, heidän henkeään, sillä henkensä uhalla he sen toivat." Eikä hän tahtonut juoda sitä. Tämän olivat tehneet nuo kolme sankaria.
Abisai, Jooabin veli, oli niiden kolmen päällikkö. Hän oli heiluttanut keihästään kolmensadan kaatuneen yli. Hän oli maineikas niiden kolmen joukossa.
Hän oli kaksinkertaisessa arvossa pidetty niiden kolmen joukossa ja oli heidän päämiehensä, mutta hän ei vetänyt vertoja niille kolmelle.
Benaja, Joojadan poika, joka oli urhoollisen ja suurista teoistaan kuuluisan miehen poika, oli kotoisin Kabseelista. Hän surmasi kaksi mooabilaista sankaria, ja hän laskeutui alas ja tappoi lumituiskun aikana leijonan kaivoon.
Hän surmasi myös egyptiläisen miehen, suurikasvuisen, viisi kyynärää pitkän miehen. Egyptiläisellä oli kädessä keihäs, joka oli kuin kangastukki, mutta hän meni häntä vastaan ainoastaan sauva kädessä. Hän tempasi keihään egyptiläisen kädestä ja tappoi hänet hänen omalla keihäällään.
Tällaisia teki Benaja, Joojadan poika. Hän oli kuulu näiden kolmen sankarin joukossa.
Hän oli arvossa pidetty niiden kolmenkymmenen joukossa, mutta hän ei vetänyt vertoja niille kolmelle. Daavid asetti hänet henkivartiostonsa päälliköksi.
Sankarit olivat: Asael, Jooabin veli; Elhanan, Doodon poika, Beetlehemistä;
harorilainen Sammot; pelonilainen Heeles;
tekoalainen Iira, Ikkeksen poika; anatotilainen Abieser;
huusalainen Sibbekai; ahohilainen Iilai;
netofalainen Maharai; netofalainen Heeled, Baanan poika;
Iitai, Riibain poika, benjaminilaisten Gibeasta, piratonilainen Benaja;
Huurai Nahale-Gaasista; arabalainen Abiel;
baharumilainen Asmavet; saalbonilainen Eljahba;
gisonilainen Bene-Haasem; hararilainen Joonatan, Saagen poika;
hararilainen Abijam, Saakarin poika; Elifal, Uurin poika;
mekeralainen Heefer; pelonilainen Ahia;
karmelilainen Hesro; Naarai, Esbain poika;
Jooel, Naatanin veli; Mibhar, Hagrin poika;
ammonilainen Selek; beerotilainen Nahrai, Jooabin, Serujan pojan aseenkantaja;
jeteriläinen Iira; jeteriläinen Gaareb;
heettiläinen Uuria; Saabad, Ahlain poika;
ruubenilainen Adina, Siisan poika, ruubenilaisten päämies, ja hänen kanssaan kolmekymmentä muuta;
Haanan, Maakan poika, ja mitniläinen Joosafat;
astarotilainen Ussia; Saama ja Jegiel, aroerilaisen Hootamin pojat;
Jediael, Simrin poika, ja hänen veljensä Jooha, tiisiläinen;
Eliel-Mahavim sekä Jeribai ja Joosavja, Elnaamin pojat, ja mooabilainen Jitma;
Eliel, Oobed ja Jaasiel-Mesobaja.