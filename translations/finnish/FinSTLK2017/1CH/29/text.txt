Kuningas Daavid sanoi koko seurakunnalle: "Poikani Salomo, ainoa Jumalan valittu, on nuori ja hento, ja työ on suuri, sillä tämä linna ei ole aiottu ihmiselle, vaan Herralle Jumalalle.
Kaikin voimin olen hankkinut Jumalani temppeliä varten kultaa kultaesineisiin, hopeaa hopeaesineisiin, vaskea vaskiesineisiin, rautaa rautaesineisiin ja puuta puuesineisiin, onykskiviä ja muita jalokiviä, mustankiiltävää ja kirjavaa kiveä, kaikenlaisia kalliita kiviä ja marmorikiveä suuret määrät.
Koska Jumalani temppeli on minulle rakas, luovutan omistamani kullan ja hopean Jumalani temppeliä varten, kaiken sen lisäksi, minkä olen pyhäkköä varten hankkinut:
kolmetuhatta talenttia kultaa, Oofirin kultaa, ja seitsemäntuhatta talenttia puhdistettua hopeaa huoneitten seinien silaamiseksi,
kultaa kultaesineisiin ja hopeaa hopeaesineisiin ja kaikkiin taitajien kätten töihin. Tahtooko kukaan muu tänä päivänä tuoda vapaaehtoisesti täysin käsin lahjoja Herralle?"
Silloin tulivat vapaaehtoisesti perhekuntien päämiehet, Israelin sukukuntien ruhtinaat, tuhannen- ja sadanpäämiehet ja kuninkaan töiden ylivalvojat.
He antoivat Jumalan temppelissä tehtäviin töihin viisituhatta talenttia ja kymmenentuhatta dareikkia kultaa, kymmenentuhatta talenttia hopeaa, kahdeksantoista tuhatta talenttia vaskea ja satatuhatta talenttia rautaa.
Jolla oli hallussaan jalokiviä, antoi ne Herran temppelin aarteisiin geersonilaisen Jehielin huostaan.
Kansa iloitsi heidän alttiudestaan, sillä he antoivat ehyellä sydämellä vapaaehtoiset lahjansa Herralle, ja kuningas Daavid oli myös suuresti iloissaan.
Daavid kiitti Herraa koko seurakunnan läsnäollessa. Daavid sanoi: "Ole kiitetty, Herra, isämme Israelin Jumala, iankaikkisesta iankaikkiseen.
Sinun, Herra, on suuruus ja väkevyys ja loisto ja kunnia ja kirkkaus, sillä sinun on kaikki taivaassa ja maan päällä. Sinun, Herra, on valtakunta, ja sinä olet korotettu kaiken pääksi.
Rikkaus ja kunnia tulevat sinulta, sinä hallitset kaikki, ja kädessäsi on voima ja väkevyys. Vallassasi on tehdä mikä tahansa suureksi ja väkeväksi.
Nyt, Jumalamme, me kiitämme sinua ja ylistämme ihanaa nimeäsi.
Sillä mikä olen minä, ja mikä on kansani kyetäksemme antamaan tällaisia vapaaehtoisia lahjoja? Vaan kaikki tulee sinulta, ja omasta kädestäsi olemme sen sinulle antaneet.
Sillä me olemme muukalaisia ja vieraita edessäsi, niin kuin kaikki isämmekin. Kuin varjo ovat päivämme maan päällä eikä ole, mihin toivonsa panna.
Herra, Jumalamme, kaikki tämä runsaus, jonka olemme hankkineet rakentaaksemme temppelin sinulle, sinun pyhälle nimellesi, on kädestäsi, ja sinun on kaikki tyynni.
Tiedän, Jumalani, että sinä tutkit sydämen ja mielistyt vilpittömyyteen. Vilpittömällä sydämellä minä olen antanut kaikki nämä vapaaehtoiset lahjat, ja nyt olen ilolla nähnyt, kuinka sinun täällä oleva kansasi on antanut sinulle vapaaehtoiset lahjansa.
Herra, meidän isiemme Aabrahamin, Iisakin ja Israelin Jumala, säilytä tällaisina ainiaan kansasi sydämen ajatukset ja aivoitukset ja ohjaa heidän sydämensä puoleesi.
Anna pojalleni Salomolle ehyt sydän noudattamaan käskyjäsi, todistuksiasi ja säädöksiäsi, toimittamaan kaikki tämä ja rakentamaan tämä linna, jota varten minä olen tehnyt valmistuksia."
Daavid sanoi kaikelle seurakunnalle: "Kiittäkää Herraa, Jumalaanne." Koko seurakunta kiitti Herraa, isiensä Jumalaa, ja he kumartuivat maahan ja osoittivat kunniaa Herralle ja kuninkaalle.
Seuraavana päivänä he teurastivat teuraita Herralle ja uhrasivat polttouhreja Herralle: tuhat härkää, tuhat pässiä ja tuhat karitsaa ja niihin kuuluvat juomauhrit sekä teurasuhreja suuren joukon koko Israelin puolesta.
He söivät ja joivat Herran edessä sinä päivänä suuresti iloiten ja tekivät toistamiseen Salomon, Daavidin pojan, kuninkaaksi ja voitelivat hänet Herralle ruhtinaaksi, ja Saadokin papiksi.
Salomo istui Herran valtaistuimelle kuninkaaksi isänsä Daavidin sijaan, ja hän menestyi, ja koko Israel totteli häntä.
Samoin kaikki päämiehet, sankarit ja myös kaikki kuningas Daavidin pojat kättä lyöden lupautuivat kuningas Salomon alamaisiksi.
Herra teki Salomon erittäin suureksi koko Israelin silmissä ja antoi hänelle kuninkuuden loiston, jonka kaltaista yhdelläkään kuninkaalla Israelissa ei ollut ollut ennen häntä.
Daavid, Iisain poika, oli hallinnut koko Israelia.
Aika, jonka hän hallitsi Israelia, oli neljäkymmentä vuotta. Hebronissa hän hallitsi seitsemän vuotta, ja Jerusalemissa hän hallitsi kolmekymmentä kolme vuotta.
Hän kuoli päästyään korkeaan ikään, elämästä, rikkaudesta ja kunniasta kylliksi saaneena, ja hänen poikansa Salomo tuli kuninkaaksi hänen jälkeensä.
Daavidin vaiheet, sekä aikaisemmat että myöhemmät, ovat kirjoitettuina näkijä Samuelin historiassa, profeetta Naatanin historiassa ja tietäjä Gaadin historiassa;
samoin koko hänen hallituksensa ja hänen tekemänsä urotyöt sekä hänen, Israelin ja kaikkien maitten valtakuntien kohtalot.