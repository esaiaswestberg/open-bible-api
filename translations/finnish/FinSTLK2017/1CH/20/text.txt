Vuoden vaihteessa kuningasten sotaanlähtöaikaan Jooab vei sotajoukon sotaretkelle ja hävitti ammonilaisten maata ja piiritti Rabbaa. Mutta Daavid itse jäi Jerusalemiin. Jooab valtasi Rabban ja hävitti sen.
Daavid otti heidän kuninkaansa kruunun hänen päästään ja havaitsi sen painavan talentin kultaa. Siinä oli kallis kivi. Kruunu pantiin Daavidin päähän. Hän vei kaupungista hyvin paljon saalista.
Kansan, joka oli siellä, hän vei pois ja pani sahaamaan kiviä, pani rautahakkujen ja kivisahojen ääreen. Näin Daavid teki kaikille ammonilaisten kaupungeille. Daavid ja kaikki väki palasi Jerusalemiin.
Sen jälkeen syttyi taistelu filistealaisia vastaan Geserissä. Huusalainen Sibbekai surmasi Sippain, joka oli Raafan jälkeläisiä, ja heidät nöyryytettiin.
Taas oli taistelu filistealaisia vastaan, ja Elhanan, Jaaorin poika, surmasi Lahmin, gatilaisen Goljatin veljen, jonka peitsen varsi oli kuin kangastukki.
Taas oli taistelu Gatissa. Siellä oli suurikasvuinen mies, jolla oli kuusi sormea ja kuusi varvasta, yhteensä kaksikymmentä neljä. Hänkin polveutui Raafasta.
Kun hän häpäisi Israelia, hänet surmasi Joonatan, Daavidin veljen Simean poika.
Nämä polveutuivat gatilaisesta Raafasta. He kaatuivat Daavidin ja hänen palvelijoidensa käden kautta.