Nämä olivat israelilaisten matkat, jotka he kulkivat Egyptistä osastoittain Mooseksen ja Aaronin johdolla.
Mooses kirjoitti Herran käskyn mukaan muistiin ne paikat, joista he lähtivät liikkeelle matkoillaan. Nämä ovat heidän matkansa heidän lähtöpaikkojensa mukaan.
He lähtivät liikkeelle Ramseksesta ensimmäisessä kuussa ensimmäisen kuukauden viidentenätoista päivänä. Israelilaiset lähtivät matkaan pääsiäisen jälkeisenä päivänä voimallisen käden suojassa kaikkien egyptiläisten nähden
egyptiläisten haudatessa kaikkia esikoisiaan, jotka Herra heidän keskuudestaan oli surmannut, ja Herran antaessa tuomion kohdata heidän jumaliaan.
Israelilaiset lähtivät Ramseksesta ja leiriytyivät Sukkotiin.
He lähtivät Sukkotista ja leiriytyivät Eetamiin, joka on erämaan reunassa.
He lähtivät Eetamista ja kääntyivät takaisin Pii-Hahirotiin päin, joka on vastapäätä Baal-Sefonia, ja leiriytyivät Migdolin kohdalle.
He lähtivät Pii-Hahirotista ja kulkivat meren keskitse erämaahan ja vaelsivat kolmen päivän matkan Eetamin erämaassa ja leiriytyivät Maaraan.
He lähtivät Maarasta ja tulivat Eelimiin. Eelimissä oli kaksitoista vesilähdettä ja seitsemänkymmentä palmupuuta, ja he leiriytyivät sinne.
He lähtivät Eelimistä ja leiriytyivät Kaislameren rannalle.
He lähtivät Kaislameren rannalta ja leiriytyivät Siinin erämaahan.
He lähtivät Siinin erämaasta ja leiriytyivät Dofkaan.
He lähtivät Dofkasta ja leiriytyivät Aalukseen.
He lähtivät Aaluksesta ja leiriytyivät Refidimiin. Siellä ei ollut vettä kansan juoda.
He lähtivät Refidimistä ja leiriytyivät Siinain erämaahan.
He lähtivät Siinain erämaasta ja leiriytyivät Kibrot-Hattaavaan.
He lähtivät Kibrot-Hattaavasta ja leiriytyivät Haserotiin.
He lähtivät Haserotista ja leiriytyivät Ritmaan.
He lähtivät Ritmasta ja leiriytyivät Rimmon-Perekseen.
He lähtivät Rimmon-Pereksestä ja leiriytyivät Libnaan.
He lähtivät Libnasta ja leiriytyivät Rissaan.
He lähtivät Rissasta ja leiriytyivät Kehelataan.
He lähtivät Kehelatasta ja leiriytyivät Seferin vuoren juurelle.
He lähtivät Seferin vuoren juurelta ja leiriytyivät Haradaan.
He lähtivät Haradasta ja leiriytyivät Makhelotiin.
He lähtivät Makhelotista ja leiriytyivät Tahatiin.
He lähtivät Tahatista ja leiriytyivät Tarahiin.
He lähtivät Tarahista ja leiriytyivät Mitkaan.
He lähtivät Mitkasta ja leiriytyivät Hasmonaan.
He lähtivät Hasmonasta ja leiriytyivät Mooserotiin.
He lähtivät Mooserotista ja leiriytyivät Bene-Jaakaniin.
He lähtivät Bene-Jaakanista ja leiriytyivät Hoor-Gidgadiin.
He lähtivät Hoor-Gidgadista ja leiriytyivät Jotbataan.
He lähtivät Jotbatasta ja leiriytyivät Abronaan.
He lähtivät Abronasta ja leiriytyivät Esjon-Geberiin.
He lähtivät Esjon-Geberistä ja leiriytyivät Siinin erämaahan, se on Kaadekseen.
He lähtivät Kaadeksesta ja leiriytyivät Hoorin vuoren juurelle, Edomin maan rajalle.
Pappi Aaron nousi Hoorin vuorelle Herran käskyn mukaan ja kuoli siellä neljäntenäkymmenentenä vuotena siitä, kun israelilaiset olivat lähteneet Egyptin maasta, viidennessä kuussa, kuukauden ensimmäisenä päivänä.
Aaron oli sadan kahdenkymmenen kolmen vuoden vanha kuollessaan Hoorin vuorella.
Aradin kuningas, kanaanilainen, joka asui Kanaanin maan eteläosassa, sai kuulla israelilaisten tulosta.
He lähtivät Hoorin vuorelta ja leiriytyivät Salmonaan.
He lähtivät Salmonasta ja leiriytyivät Puunoniin.
He lähtivät Puunonista ja leiriytyivät Oobotiin.
He lähtivät Oobotista ja leiriytyivät Iije-Abarimiin Mooabin rajalle.
He lähtivät Iijimistä ja leiriytyivät Diibon-Gaadiin.
He lähtivät Diibon-Gaadista ja leiriytyivät Almon-Diblataimiin.
He lähtivät Almon-Diblataimista ja leiriytyivät Abarimin vuoristoon vastapäätä Neboa.
He lähtivät Abarimin vuoristosta ja leiriytyivät Mooabin arolle Jordanin rantaan, Jerikon kohdalle.
Jordanin rannalla heidän leirinsä ulottui Beet-Jesimotista aina Aabel-Sittimiin asti Mooabin arolle.
Herra puhui Moosekselle Mooabin arolla Jordanin rannalla Jerikon kohdalla sanoen:
"Puhu israelilaisille ja sano heille: Kun olette kulkeneet Jordanin yli Kanaanin maahan,
niin karkottakaa tieltänne kaikki maan asukkaat ja hävittäkää kaikki heidän jumalankuvansa, hävittäkää kaikki heidän valetut kuvansa ja kukistakaa kaikki heidän uhrikukkulansa.
Ottakaa sitten maa haltuunne ja asukaa siinä, sillä teille minä annan omaksi sen maan.
Jakakaa maa keskenänne arvalla sukujenne mukaan. Suuremmalle suvulle antakaa suurempi perintöosa ja pienemmälle pienempi perintöosa. Kukin saakoon perintöosansa siinä, mihin arpa sen hänelle määrää. Jakakaa maa isienne sukukuntien mukaan keskenänne.
Mutta jos ette karkota maan asukkaita tieltänne, niin ne, jotka te heistä jätätte jäljelle, tulevat teille okaiksi silmiinne ja tutkaimiksi kylkiinne, ja he ahdistavat teitä siinä maassa, jossa te asutte.
Silloin minä teen teille, niin kuin aioin tehdä heille."