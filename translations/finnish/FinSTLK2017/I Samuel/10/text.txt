Samuel otti öljyastian, vuodatti öljyä hänen päähänsä, suuteli häntä ja sanoi: "Katso, Herra on voidellut sinut perintöosansa ruhtinaaksi.
Kun tänä päivänä lähdet luotani, kohtaat kaksi miestä Raakelin haudan luona Selsahissa Benjaminin rajalla. He sanovat sinulle: 'Aasintammat, joita olet lähtenyt etsimään, ovat löytyneet. Katso, isäsi on heittänyt mielestään aasintammat, kun on levoton tähtenne ja sanoo: Mitä teen poikani avuksi?'
Kun menet edemmäksi ja tulet Taaborin tammelle, siellä tulee sinua vastaan kolme miestä menossa Jumalan eteen Beeteliin. Yksi kantaa kolmea kiliä, toinen kantaa kolmea leipäkakkua, ja kolmas kantaa viinileiliä.
He tervehtivät sinua ja antavat sinulle kaksi leipää. Ota ne heiltä.
Sen jälkeen tulet Jumalan kukkulalle, missä on filistealaisten leiri. Tullessasi kaupunkiin kohtaat joukon profeettoja, jotka tulevat alas uhrikukkulalta profetoiden, harppu, tamburiini, huilu ja lyyra edellään.
Herran Henki tulee sinuun, ja sinäkin profetoit niin kuin hekin. Sinä muutut toiseksi mieheksi.
Kun nämä ennusmerkit käyvät toteen, niin tee, mikä tehtäväksesi tulee, sillä Jumala on kanssasi.
Mene sitten edelläni Gilgaliin, niin tulen sinne luoksesi uhraamaan polttouhreja ja rauhanuhreja. Odota seitsemän päivää, kunnes tulen luoksesi ja ilmoitan sinulle, mitä sinun on tehtävä."
Kun hän käänsi selkänsä lähteäkseen Samuelin luota, Jumala muutti hänen sydämensä, ja kaikki nämä ennusmerkit kävivät sinä päivänä toteen.
Kun he tulivat sinne kukkulalle, katso, joukko profeettoja tuli häntä vastaan. Silloin Jumalan Henki tuli häneen, ja hänkin profetoi heidän keskellään.
Kun kaikki, jotka ennestään tunsivat hänet, näkivät hänen profetoivan niin kuin profeetat, he sanoivat toisilleen: "Mikä Kiisin pojalle on tullut? Onko Saulkin profeettojen joukossa?"
Mutta eräs sikäläisistä miehistä vastasi ja sanoi: "Kuka sitten heidän isänsä on?" – Niin tuli sananlaskuksi: "Onko Saulkin profeettojen joukossa?"
Lopetettuaan profetoimisen hän meni uhrikukkulalle.
Saulin setä kysyi häneltä ja hänen palvelijaltaan: "Missä olette käyneet?" Hän vastasi: "Aasintammoja etsimässä. Mutta kun emme niitä missään nähneet, menimme Samuelin luo."
Saulin setä sanoi: "Kerro minulle, mitä Samuel teille sanoi."
Saul vastasi sedälleen: "Hän ilmoitti meille aasintammojen löytyneen." Mutta sitä, mitä Samuel oli sanonut kuninkuudesta, hän ei hänelle kertonut.
Sitten Samuel kutsui kansan koolle Herran eteen Mispaan.
Hän sanoi israelilaisille: "Näin sanoo Herra, Israelin Jumala: Minä johdatin Israelin Egyptistä, ja vapautin teidät egyptiläisten käsistä sekä kaikkien niiden valtakuntien käsistä, jotka teitä sortivat.
Mutta nyt te olette pitäneet halpana Jumalanne, joka on auttanut teidät kaikista onnettomuuksistanne ja ahdingoistanne, ja olette sanoneet hänelle: 'Aseta meille kuningas.' Asettukaa siis Herran eteen sukukunnittain ja suvuittain."
Samuel antoi kaikkien Israelin sukukuntien astua esiin, ja arpa osui Benjaminin sukukuntaan.
Kun hän sitten antoi Benjaminin sukukunnan astua esiin suvuittain, arpa osui Matrin sukuun. Sen jälkeen osui arpa Sauliin, Kiisin poikaan. Mutta kun häntä etsittiin, häntä ei löydetty.
He kysyivät vielä kerran Herralta: "Onko ketään muuta vielä tullut tänne?" Herra vastasi: "Katso, hän on piiloutunut kuormastoon."
Niin he juoksivat ja toivat hänet sieltä, ja kun hän asettui kansan keskelle, hän oli päätään pitempi kaikkea kansaa.
Samuel sanoi kaikelle kansalle: "Näettekö, kenet Herra on valinnut, sillä ei ole hänen vertaistaan koko kansan joukossa." Koko kansa riemuitsi huutaen: "Eläköön kuningas!"
Samuel julisti kansalle kuninkuuden oikeudet, kirjoitti ne kirjaan ja asetti sen Herran eteen. Sitten Samuel päästi kaiken kansan menemään, kunkin kotiinsa
Myös Saul meni kotiinsa Gibeaan, ja hänen kanssaan lähti sotaväki, ne, joiden sydämiä Jumala oli koskettanut.
Mutta kelvottomat miehet sanoivat: "Mitä apua meille on tästä?" He halveksivat häntä eivätkä tuoneet hänelle mitään lahjoja, mutta hän oli ääneti.