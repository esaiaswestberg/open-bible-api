Filistealaiset kokosivat kaikki joukkonsa Afekiin, mutta israelilaiset olivat leiriytyneet lähteelle, joka on Jisreelissä.
Kun filistealaisten ruhtinaat tulivat satoineen ja tuhansineen, ja Daavid miehineen tuli viimeiseksi Aakiin kanssa,
filistealaisten päälliköt sanoivat: "Mitä nuo heprealaiset täällä tekevät?" Aakis vastasi filistealaisten päälliköille: "Tämähän on Daavid, Saulin, Israelin kuninkaan, palvelija, joka on ollut luonani toista vuotta, enkä ole havainnut hänessä mitään vikaa siitä päivästä alkaen, jona hän siirtyi luokseni, tähän päivään asti."
Filistealaisten päälliköt vihastuivat häneen. Filistealaisten päälliköt sanoivat hänelle: "Toimita mies takaisin. Palatkoon siihen paikkaan, jonka olet hänelle määrännyt. Älköön hän tulko kanssamme taisteluun, ettei hän taistelussa tulisi vastustajaksemme. Sillä miten hän voisi hankkia itselleen Herransa suosion paremmin kuin näiden miesten päillä?
Eikö tämä ole se Daavid, jolle he karkeloiden virittivät tämän laulun: 'Saul voitti tuhat, mutta Daavid kymmenentuhatta'?"
Niin Aakis kutsui Daavidin ja sanoi hänelle: "Niin totta kuin Herra elää: sinä olet rehellinen, ja minulle olisi mieleen, että olisit täällä leirissä, lähtisit ja tulisit kanssani. Sillä en ole havainnut mitään pahaa sinussa siitä päivästä alkaen, jona tulit luokseni, tähän päivään asti. Mutta ruhtinaille sinä et ole mieluinen.
Lähde siis takaisin ja mene rauhassa, ettet tekisi mitään, joka ei olisi filistealaisten ruhtinaille mieleen."
Daavid sanoi Aakiille: "Mitä olen tehnyt, ja mitä olet havainnut palvelijassasi siitä päivästä alkaen, jona tulin palvelukseesi, tähän päivään asti, koska en saa tulla taistelemaan herrani, kuninkaan, vihollisia vastaan?"
Aakis vastasi ja sanoi Daavidille: "Tiedän, että sinä olet minulle hyvä kuin Jumalan enkeli. Mutta filistealaisten päälliköt sanovat: 'Hän ei saa lähteä kanssamme taisteluun.'
Nouse siis huomenna aamulla varhain, sinä ja herrasi palvelijat, jotka ovat tulleet kanssasi, ja lähtekää matkaan varhain huomenna aamulla, kun päivä valkenee."
Daavid miehineen lähti varhain seuraavana aamuna matkalle palatakseen filistealaisten maahan, mutta filistealaiset menivät Jisreeliin.