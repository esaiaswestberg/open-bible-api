Mutta Daavid ajatteli mielessään: "Kerran Saulin käsi kuitenkin tuhoaa minut. En voi muuta kuin pelastautua filistealaisten maahan. Silloin Saul huomaa turhaksi enää etsiä minua kaikkialta Israelin alueelta, ja minä pelastun hänen käsistään."
Daavid nousi ja meni, hän ja ne kuusisataa miestä, jotka olivat hänen kanssaan, Aakiin, Maaokin pojan, Gatin kuninkaan, luo.
Daavid asettui miehineen Aakiin luo Gatiin. Jokaisella oli perheensä mukanaan, Daavidilla molemmat vaimonsa, jisreeliläinen Ahinoam ja karmelilainen Abigail, Naabalin [leski]vaimo.
Kun sitten Saulille ilmoitettiin, että Daavid oli paennut Gatiin, hän ei enää etsinyt häntä.
Daavid sanoi Aakiille: "Jos olen löytänyt armon silmiesi edessä, annettakoon minulle paikka jossakin maaseutukaupungissa asuakseni siellä. Sillä miksi palvelijasi asuisi kuninkaan kaupungissa luonasi?"
Aakis antoi hänelle sinä päivänä Siklagin. Sen tähden Siklag on Juudan kuningasten oma vielä tänäkin päivänä.
Aika, jonka Daavid asui filistealaisten maassa, oli vuosi ja neljä kuukautta.
Daavid lähti miehineen, ja he tekivät ryöstöretkiä gesurilaisten, geresiläisten ja amalekilaisten maahan. Sillä nämä asuivat maassa, joka muinoin ulottui Suuriin päin ja Egyptin maahan asti.
Hävittäessään maata Daavid ei jättänyt yhtään miestä eikä naista henkiin, otti lampaat, naudat, aasit, kamelit ja vaatteet ja palasi sitten takaisin ja tuli Aakiin luo.
Kun Aakis kysyi: "Ettehän ole tehneet tänään ryöstöretkeä?" Daavid vastasi: "Olemme, Juudan Negeviin", tai: "Jerahmeelilaisten Negeviin", tai: "Keeniläisten Negeviin."
Daavid ei jättänyt yhtään miestä eikä naista henkiin vietäväksi Gatiin, sillä hän ajatteli: "Ne voisivat kertoa meistä ja sanoa: 'Näin on Daavid tehnyt, tämä on ollut hänen tapansa kaiken aikaa, minkä hän asui filistealaisten maassa.'"
Aakis luotti Daavidiin ja ajatteli: "Hän on saattanut itsensä kansansa Israelin vihoihin ja tulee olemaan palvelijani ikuisesti."