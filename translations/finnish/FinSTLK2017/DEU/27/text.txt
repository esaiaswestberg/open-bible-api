Niin Mooses ja Israelin vanhimmat käskivät kansaa sanoen: "Noudattakaa kaikkia niitä käskyjä, jotka minä tänä päivänä teille käsken.
Kun menette Jordanin yli siihen maahan, jonka Herra, Jumalasi, sinulle antaa, pystytä itsellesi suuria kiviä ja sivele ne kalkilla.
Kirjoita niihin kaikki tämän lain sanat, kun menet joen yli siihen maahan, jonka Herra, Jumalasi, sinulle antaa, maahan, joka vuotaa maitoa ja hunajaa, niin kuin Herra, isiesi Jumala, on sinulle puhunut.
Kun olette menneet Jordanin yli, pystyttäkää Eebalin vuorelle ne kivet, joista minä tänä päivänä annan teille käskyn, ja sivele ne kalkilla.
Rakenna siihen alttari Herralle, Jumalallesi, alttari kivistä, joihin et saa rauta-aseella koskea.
Hakkaamattomista kivistä rakenna Herran, Jumalasi, alttari. Uhraa sen päällä polttouhreja Herralle, Jumalallesi,
ja teurasta teuraita rauhanuhriksi ja syö siellä ja iloitse Herran, Jumalasi, edessä.
Kirjoita kiviin kaikki tämän lain sanat hyvin selvästi."
Mooses ja leeviläiset papit puhuivat kaikelle Israelille sanoen: "Ole hiljaa ja kuule, Israel! Tänä päivänä on sinusta tullut Herran, Jumalasi, kansa.
Kuule Herraa, Jumalaasi, ja noudata hänen käskyjään ja ohjeitaan, jotka minä tänä päivänä sinulle käsken."
Mooses käski kansaa sinä päivänä sanoen:
"Kun olette menneet Jordanin yli, asettukoot nämä Garissimin vuorelle siunaamaan kansaa: Simeon, Leevi, Juuda, Isaskar, Joosef ja Benjamin.
Nämä taas asettukoot Eebalin vuorelle lausumaan kirouksen: Ruuben, Gaad, Asser, Sebulon, Daan ja Naftali.
Leeviläiset lausukoot ja sanokoot kovalla äänellä kaikille Israelin miehille:
'Kirottu olkoon se, joka tekee jumalankuvan, veistetyn tai valetun taitajan käden tekemän kauhistukseksi Herralle, ja joka salaa sen pystyttää.' Kaikki kansa vastatkoon ja sanokoon: 'Aamen.'
Kirottu olkoon se, joka häpäisee isäänsä tai äitiään. Kaikki kansa sanokoon: 'Aamen.'
Kirottu olkoon se, joka siirtää lähimmäisensä rajan. Kaikki kansa sanokoon: 'Aamen.'
Kirottu olkoon se, joka vie sokean harhaan tieltä. Kaikki kansa sanokoon: 'Aamen.'
Kirottu olkoon se, joka vääristää muukalaisen, orvon tai lesken oikeuden. Kaikki kansa sanokoon: 'Aamen.'
Kirottu olkoon se, joka makaa äitipuolensa kanssa, sillä hän nostaa isänsä peitteen. Kaikki kansa sanokoon: 'Aamen.'
Kirottu olkoon se, joka sekaantuu eläimeen. Kaikki kansa sanokoon: 'Aamen.'
Kirottu olkoon se, joka makaa sisarensa, isänsä tyttären tai äitinsä tyttären, kanssa. Kaikki kansa sanokoon: 'Aamen.'
Kirottu olkoon se, joka makaa anoppinsa kanssa. Kaikki kansa sanokoon: 'Aamen.'
Kirottu olkoon se, joka salaa murhaa lähimmäisensä. Kaikki kansa sanokoon: 'Aamen.'
Kirottu olkoon se, joka ottaa lahjuksen surmatakseen viattoman. Kaikki kansa sanokoon: 'Aamen.'
Kirottu olkoon se, joka ei pidä tämän lain sanoja eikä täytä niitä. Kaikki kansa sanokoon: 'Aamen.'"