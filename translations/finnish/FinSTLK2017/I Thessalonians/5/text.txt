Mutta aikakausista ja määrähetkistä ei ole tarpeen kirjoittaa teille, veljet,
sillä hyvin tiedätte, että Herran päivä tulee kuin varas yöllä.
Kun he sanovat: "Nyt on rauha ja turvallista", silloin heille tulee yhtäkkiä turmio kuin poltot raskaana olevalle vaimolle, eivätkä he pääse pakoon.
Mutta te, veljet, ette ole pimeydessä, niin että se päivä veisi teidät kuin varas.
Te kaikki olette nimittäin valkeuden lapsia ja päivän lapsia. Emme ole yön emmekä pimeyden lapsia.
Älkäämme siis nukkuko kuten muut, vaan valvokaamme ja olkaamme raittiit.
Sillä ne, jotka nukkuvat, yöllä nukkuvat, ja jotka juopuvat, ovat yöllä juovuksissa.
Mutta me, jotka olemme päivän lapsia, olkaamme raittiita, ja olkoon pukunamme uskon ja rakkauden haarniska ja kypäränämme pelastuksen toivo.
Sillä Jumala ei ole määrännyt meitä vihaan, vaan saamaan omaksemme pelastuksen Herramme Jeesuksen Kristuksen kautta,
joka on kuollut meidän edestämme, että olimmepa hereillä tai nukuimme, eläisimme yhdessä hänen kanssaan.
Sen tähden kehottakaa toisianne ja rakentakaa toinen toistanne, kuten teettekin.
Mutta pyydämme teitä, veljet, antamaan tunnustusta niille, jotka tekevät työtä teidän keskuudessanne ja ovat johtajianne Herrassa ja neuvovat teitä
sekä pitämään heitä erityisen rakkaina heidän työnsä tähden. Eläkää rauhassa heidän kanssaan.
Kehotamme teitä, veljet: nuhdelkaa kurittomia, rohkaiskaa alakuloisia, holhotkaa heikkoja, olkaa pitkämielisiä kaikkia kohtaan.
Katsokaa, ettei kukaan kosta kenellekään pahaa pahalla, vaan pyrkikää aina tekemään hyvää toinen toisellenne ja kaikille.
Olkaa aina iloiset.
Rukoilkaa lakkaamatta.
Kiittäkää joka tilassa. Sillä se on Jumalan tahto teihin nähden Kristuksessa Jeesuksessa.
Henkeä älkää sammuttako,
profetoimista älkää halveksiko,
mutta koetelkaa kaikki, pitäkää hyvä ja
karttakaa kaikkea pahalta näyttävää.
Mutta itse rauhan Jumala pyhittäköön teidät kokonaan, ja säilyköön koko teidän henkenne, sielunne ja ruumiinne nuhteettomana meidän Herramme Jeesuksen Kristuksen tuloon.
Hän, joka teitä kutsuu, on uskollinen, ja hän on myös sen tekevä.
Veljet, rukoilkaa edestämme.
Tervehtikää kaikkia veljiä pyhällä suudelmalla.
Minä vannotan teitä Herran kautta, että luetatte tämän kirjeen kaikille veljille.
Herramme Jeesuksen Kristuksen armo olkoon teidän kanssanne. Aamen.