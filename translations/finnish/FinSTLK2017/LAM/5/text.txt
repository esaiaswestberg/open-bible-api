Muista, Herra, mitä meille on tapahtunut. Katso ja näe häväistyksemme.
Perintöosamme on siirtynyt vieraille ja talomme muukalaisille.
Olemme tulleet orvoiksi, isättömiksi, äitimme ovat kuin leskiä.
Oman juomavetemme ostamme rahalla. Saamme omat puumme, jos maksamme niistä hinnan.
Vainoojamme ovat niskassamme. Kun uuvumme, meille ei ole lepoa.
Egyptille ja Assurille olemme lyöneet kättä saadaksemme tarpeeksi leipää ravinnoksi.
Isämme ovat syntiä tehneet. Heitä ei enää ole. Me kannamme heidän syntiensä taakkaa.
Orjat hallitsevat meitä. Ei ole sitä, joka tempaisi meidät heidän käsistään.
Henkemme kaupalla noudamme leipämme väistäen miekkaa erämaassa.
Ihomme oli musta kuin uuni nälän poltteiden takia.
Naisia raiskataan Siionissa, neitsyitä Juudan kaupungeissa.
Ruhtinaita heidän kätensä hirttävät, vanhinten kasvoja ei pidetä arvossa.
Nuorukaiset kantavat myllynkiviä, poikaset kompastelevat puutaakkojen alla.
Poissa ovat vanhukset porteista, nuorukaiset soittimiensa äärestä.
Poissa on ilo sydämistämme, karkelomme on muuttunut valitukseksi.
Pudonnut on päästämme kruunu. Voi meitä, sillä olemme syntiä tehneet!
Tästä syystä on sydämemme tullut sairaaksi, näiden tähden ovat silmämme pimenneet –
Siionin vuoren tähden, joka on autiona, jolla ketut juoksentelevat.
Sinä, Herra, pysyt iankaikkisesti ja valtaistuimesi polvesta polveen.
Miksi unohdat meidät ainiaaksi, hylkäät meidät pitkiksi ajoiksi?
Palauta meidät, Herra, luoksesi, niin palaamme. Uudista päivämme entiselleen.
Vai oletko meidät kokonaan hylännyt ja vihastunut meihin yli määrän?