Poikani, noudata sanojani ja kätke mieleesi käskyni.
Noudata käskyjäni, niin elät, säilytä opetukseni kuin silmäteräsi.
Sido ne kiinni sormiisi, kirjoita ne sydämesi tauluun.
Sano viisaudelle: "Sinä olet sisareni", kutsu ymmärrystä sukulaiseksi,
että varjeltuisit vieraalta naiselta, joka sanoillaan imartelee.
Sillä katselin taloni ikkunasta ristikon läpi,
ja näin yksinkertaisten joukossa, havaitsin poikien seassa nuorukaisen, joka oli mieltä vailla.
Hän kulki katua erään naisen kulmaukseen ja astui tielle hänen taloaan kohden
päivän illaksi hämärtyessä, yön aikana, pimeässä.
Katso, nainen tulee häntä vastaan, porton puvussa, kavala sydämeltä.
Hän on levoton ja hillitön, eivät pysy hänen jalkansa kotona.
Milloin hän on kadulla, milloin toreilla, ja väijyy joka kulmassa.
Hän tarttui nuorukaiseen, suuteli häntä ja julkeasti katsoen sanoi hänelle:
"Minun oli uhrattava rauhanuhri, tänä päivänä olen täyttänyt lupaukseni.
Sen tähden lähdin ulos sinua vastaan etsiäkseni sinua, ja olen sinut löytänyt.
Olen leposijalleni peitteitä levittänyt, kirjavaa Egyptin pellavakangasta.
Vuoteeseeni olen pirskotellut mirhaa, aloea ja kanelia.
Tule, nauttikaamme lemmestä aamuun asti, riemuitkaamme rakkaudesta.
Sillä mieheni ei ole kotona, hän meni matkalle kauas.
Rahakukkaron hän otti mukaansa ja tulee kotiin vasta täydenkuun päiväksi."
Hän taivutti hänet paljolla houkuttelullaan, vietteli liukkailla huulillaan:
äkkiä hän lähti hänen jälkeensä, kuin härkä menee teuraaksi, kuin hullu jalkaraudoissa kuritettavaksi,
kuin lintu kiiruhtaa paulaan, eikä tiennyt, että oli hengenvaarassa, kunnes nuoli lävisti hänen maksansa.
Sen tähden, poikani, kuulkaa minua, kuunnelkaa suuni sanoja.
Älköön sydämesi poiketko tuon naisen teille, älä eksy hänen poluilleen.
Sillä paljon on surmattuja, hänen kaatamiaan, lukuisa joukko niitä, jotka kaikki hän on tappanut.
Hänen talostaan käyvät helvetin tiet, jotka vievät alas kuoleman kammioihin.