Poikani, älä unohda opetustani, vaan säilyttäköön sydämesi käskyni,
sillä pitkää ikää, elinvuosia ja rauhaa ne sinulle kartuttavat.
Armo ja uskollisuus älkööt hylätkö sinua. Sido ne kaulaasi, kirjoita ne sydämesi tauluun,
niin löydät suosion ja hyvän ymmärryksen Jumalan ja ihmisten silmien edessä.
Turvaa Herraan kaikesta sydämestäsi äläkä nojaudu omaan ymmärrykseesi.
Tunne hänet kaikilla teilläsi, niin hän polkusi suoristaa.
Älä ole viisas omissa silmissäsi. Pelkää Herraa ja karta pahaa.
Se on terveellistä ruumiillesi ja virkistävää luillesi.
Kunnioita Herraa antamalla varoistasi ja kaiken satosi parhaimmasta,
niin jyväaittasi täyttyvät runsaudella, ja nuori viini pursuu tynnyreistäsi.
Poikani, älä pidä Herran kuritusta halpana äläkä kyllästy hänen nuhteluunsa.
Sillä sitä, jota Herra rakastaa, hän kurittaa kuin isä poikaa, joka on hänelle rakas.
Autuas se ihminen, joka on löytänyt viisauden, ihminen, joka on saanut ymmärryksen.
Sillä parempi on hankkia sitä kuin hopeaa, ja siitä saatu voitto on kultaa jalompi.
Se on helmiä kalliimpi eivätkä mitkään kalleutesi vedä sille vertaa.
Pitkä ikä on sen oikeassa kädessä, vasemmassa rikkaus ja kunnia.
Sen tiet ovat suloiset tiet, ja sen kaikki polut ovat rauha.
Se on elämän puu niille, jotka siihen tarttuvat; onnellisia ne, jotka siitä pitävät kiinni.
Herra on viisaudella perustanut maan ja vahvistanut taivaat taidolla.
Hänen toimestaan syvyydet kuohuivat esiin ja pilvet pisaroivat kastetta.
Poikani, nämä älkööt häipykö näkyvistäsi, säilytä terve viisaus ja taito,
niin ne ovat elämä sielullesi ja kaunistus kaulaasi.
Silloin kuljet tiesi turvallisesti etkä loukkaa jalkaasi.
Kun menet maata, et pelkää mitään, ja maata mentyäsi on unesi makea.
Pääset pelästymästä äkillisiä kauhuja ja turmiota, joka yllättää jumalattomat.
Sillä sinä saat luottaa Herraan, hän varjelee jalkasi joutumasta kiinni.
Älä kiellä tarvitsevalta hyvää silloin, kun Jumala on antanut sinulle siihen mahdollisuuden.
Älä sano lähimmäisellesi: "Mene nyt ja tule toiste, huomenna minä annan", kun sinulla kuitenkin on.
Älä mieti pahaa lähimmäistäsi vastaan, kun hän asuu luottavasti luonasi.
Älä riitele kenenkään kanssa syyttä, kun toinen ei ole tehnyt sinulle pahaa.
Älä kadehdi väkivaltaista miestä äläkä valitse hänen teitään omiksesi.
Sillä väärämielinen on Herralle kauhistus, mutta oikeamielisille hän on ystävä.
Herran kirous on jumalattoman huoneessa, mutta vanhurskaiden asuinsijaa hän siunaa.
Pilkkaajille hänkin on pilkallinen, mutta nöyrille hän antaa armon.
Viisaat perivät kunnian, mutta tyhmien osa on häpeä.