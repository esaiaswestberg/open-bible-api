Nämäkin ovat Salomon sananlaskuja, Hiskian, Juudan kuninkaan, miesten kokoamia.
Jumalan kunnia on salata asia, ja kuningasten kunnia on tutkia asia.
Taivaan korkeus, maan syvyys ja kuningasten sydän on tutkimaton.
Kun hopeasta poistetaan kuona, puhdistuu astia.
Kun jumalaton poistetaan kuninkaan luota, hänen valtaistuimensa vahvistuu vanhurskaudessa.
Älä tavoittele kunniaa kuninkaan edessä äläkä asetu suurten paikalle.
Sillä parempi on, jos sinulle sanotaan: "Käy tänne ylös", kuin että sinut alennetaan ylhäisen edessä, jonka silmäsi olivat nähneet.
Älä ole kärkäs käräjöimään. Muuten sinulla ei lopulta ole, mitä tehdä, kun lähimmäisesi on saattanut sinut häpeään.
Riitele oma riitasi lähimmäisesi kanssa, mutta toisen salaisuutta älä ilmaise.
Muuten sinut häpäisee, kuka sen kuuleekin, eikä huono huuto sinusta lakkaa.
Kultaomenia hopeamaljoissa ovat sanat, oikeaan aikaan sanotut.
Kultainen korvarengas ja hienokultainen koru ovat viisas nuhtelija kuulevalle korvalle.
Kuin lumen viileys elonaikana on luotettava lähetti lähettäjälleen. Isäntänsä sielun hän virvoittaa.
Kuin pilvet ja tuuli, jotka eivät tuo sadetta, on mies, joka kerskuu lahjoista, jotka ovat petosta.
Kärsivällisyydellä taivutetaan ruhtinas, ja lempeä kieli murskaa luut.
Jos hunajaa löydät, syö kohtuudella, ettet kyllästyisi siihen ja oksentaisi sitä pois.
Astu jalallasi harvoin lähimmäisesi kotiin, ettei hän kyllästyisi sinuun ja alkaisi sinua vihata.
Nuija, miekka ja terävä nuoli on mies, joka todistaa väärin lähimmäistään vastaan.
Kuin mureneva hammas ja horjuva jalka on epäuskoisen turva ahdingon päivänä.
Kuin se, joka riisuu vaatteet kylmällä, kuin etikka lipeän sekaan, on se, joka laulaa lauluja raskasmieliselle.
Jos vihamiehelläsi on nälkä, anna hänelle leipää syödä, ja jos hänellä on jano, anna hänelle vettä juoda.
Sillä niin sinä kokoat tulisia hiiliä hänen päänsä päälle, ja Herra korvaa sen sinulle takaisin.
Pohjoistuuli saa aikaan sateen ja salainen panettelu vihaiset kasvot.
Parempi on asua katon kulmalla kuin riitaisan vaimon huonetoverina.
Kuin nääntyvälle raikas vesi on hyvä sanoma kaukaisesta maasta.
Kuin sekoitettu lähde ja turmeltu kaivo on vanhurskas, joka horjuu jumalattoman edessä.
Liika hunajan syönti ei ole hyväksi, ja kohtuuden tutkiminen on todella kunniaksi.
Kuin hajotettu kaupunki muuria vailla, on mies, joka ei hillitse mieltään.