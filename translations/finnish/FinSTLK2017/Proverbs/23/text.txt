Kun istut aterialle hallitsijan seuraan, pidä tarkoin mielessä, kuka edessäsi on,
ja pane veitsi kurkullesi, jos olet kovin nälkäinen.
Älä himoitse hänen herkkujaan, sillä ne ovat petollisia ruokia.
Älä näe vaivaa rikastuaksesi ja lakkaa käyttämästä ymmärrystäsi siihen.
Kun silmäsi siihen lentävät, rikkaus on mennyttä, sillä se saa siivet kuin kotka, joka lentää taivaalle.
Älä syö pahansuovan leipää äläkä himoitse hänen herkkujaan.
Sillä niin kuin hän mielessään laskee, niin hän menettelee. Hän sanoo sinulle: "Syö ja juo", mutta hänen sydämensä ei ole puolellasi.
Syömäsi palan sinä olet oksentava, ja suloiset sanasi sinä tuhlasit turhaan.
Älä puhu tyhmän kuullen, sillä hän katsoo ymmärtävät sanasi ylen.
Älä siirrä ikivanhaa rajaa äläkä mene orpojen pelloille.
Sillä heidän sukulunastajansa on väkevä, ja hän ajaa heidän riita-asiansa sinua vastaan.
Tuo sydämesi opetettavaksi ja korvasi tiedon sanojen ääreen.
Älä kiellä pojalta kuria, sillä jos lyöt häntä vitsalla, hän säästyy kuolemasta.
Vitsalla sinä häntä lyöt ja helvetistä hänen sielunsa pelastat.
Poikani, jos sydämesi on viisas, minunkin sydämeni iloitsee,
ja munuaiseni riemuitsevat huultesi puhuessa vilpittömästi.
Älköön sydämesi kadehtiko synnintekijöitä, vaan pysy joka päivä Herran pelossa,
niin sinulla totisesti on tulevaisuus, eikä toivoasi hävitetä.
Kuule, poikani, ja ole viisas, ja ohjaa sydämesi autuuden tielle.
Älä oleskele juopottelijoiden äläkä ylensyöjien parissa.
Sillä juopottelija ja ylensyöjä köyhtyvät, ja unisuus puettaa ryysyihin.
Kuule isääsi, joka on sinut siittänyt, äläkä halveksi äitiäsi, kun hän tulee vanhaksi.
Osta totuutta, älä myy, osta viisautta, opetusta ja ymmärrystä.
Ääneen saa riemuita vanhurskaan isä, joka on siittänyt viisaan, sillä hänestä on iloa.
Olkoon isälläsi ja äidilläsi ilo, synnyttäjäsi riemuitkoon.
Anna, poikani, minulle sydämesi, ja olkoot tieni silmissäsi mieluiset.
Sillä portto on syvä kuoppa, ja vieras nainen on ahdas kaivo.
Vieläpä hän väijyy kuin rosvo, ja hän kartuttaa uskottomia ihmisten seassa.
Kenellä on voivotus, kenellä vaikerrus? Kenellä riidat, kenellä valitus? Kenellä haavat ilman syytä? Kenellä sameat silmät?
Niillä, jotka viinin ääressä viipyvät ja jotka etsivät sekoitettuja juomia.
Älä katsele viiniä, kuinka se punoittaa, kuinka se maljassa hohtaa ja helposti valahtaa alas.
Lopulta se puree kuin käärme ja pistää kuin myrkkylisko.
Silmäsi katselevat vieraita naisia, ja sydämesi puhuu sopimattomia.
Sinusta on kuin makaisit keskellä merta, on kuin makaisit maston huipussa.
"Löivät minua, mutta se ei sattunut minuun. Pieksivät minua, mutta en tuntenut mitään. Milloin herään? Tahdon hakea sitä vielä lisää."