Parempi on köyhä, joka vaeltaa nuhteettomasti, kuin huuliltaan kiero, joka on vielä tyhmäkin.
Ilman taitoa ei ole intokaan hyväksi, ja kiirehtivän jalka astuu harhaan.
Ihmisen oma hulluus turmelee hänen tiensä, mutta Herralle hän sydämessään vihoittelee.
Vauraus lisää paljon ystäviä, mutta köyhä joutuu ystävästään eroon.
Väärä todistaja ei jää rankaisematta, eikä se, joka valheita puhuu, pelastu.
Monet etsivät ylhäisen suosiota, ja kaikki ovat anteliaan ystäviä.
Köyhä on kaikkien veljiensä vihaama, vieläpä hänen ystävänsä etääntyvät hänestä. Turhaan hän puhuu heille.
Se, joka hankkii ymmärrystä, rakastaa sieluaan. Se, joka ymmärryksen säilyttää, löytää onnen.
Väärä todistaja ei jää rankaisematta, ja se, joka valheita puhuu, hukkuu.
Tyhmälle eivät sovi hyvät päivät, saati sitten palvelijalle hallita ruhtinaita.
Ymmärrys tekee ihmisen pitkämieliseksi, ja hänen kunniansa on antaa rikos anteeksi.
Kuninkaan viha on kuin nuoren leijonan ärjyntää, mutta hänen suosionsa on kuin kaste ruoholle.
Tyhmä poika on isälleen onnettomuus, ja riitaisa vaimo on kuin katosta tippuva vesi.
Talo ja tavara peritään isiltä, mutta toimellinen vaimo tulee Herralta.
Laiskuus vaivuttaa sikeään uneen, ja veltto joutuu näkemään nälkää.
Se, joka pitää käskyt, saa pitää henkensä, mutta se, joka ei tiestään välitä, on kuoleman oma.
Se, joka köyhää armahtaa, lainaa Herralle, ja hän maksaa takaisin hänen hyvän tekonsa.
Kasvata poikaasi, kun on vielä toivoa. Ethän halua hänen kuolemaansa?
Se, jonka viha on suuri, kantakoon rangaistuksensa. Jos hänet vapautat, hän vain yltyy.
Kuule neuvoa, ota opetus varteen, että olisit vasta viisaampi.
Monet ovat miehen sydämen ajatukset, mutta Herran neuvo pysyy.
Ihmisen ilo on hänen laupeutensa, ja köyhä on parempi kuin valehtelija.
Herran pelko on elämäksi: saa levätä yönsä ravittuna, eikä mikään paha kohtaa.
Laiska pistää kätensä vatiin, mutta ei saa viedyksi sitä takaisin suuhunsa.
Lyö pilkkaajaa, niin yksinkertainen viisastuu, ja jos ymmärtäväistä nuhdellaan, hän käsittää tiedon.
Se, joka pitelee pahoin isäänsä ja ajaa äitinsä pois, on hävettävä ja kunniaton poika.
Jos, poikani, lakkaat kuulemasta opetusta, eksyt pois tiedon sanoista.
Kelvoton todistaja pitää oikeuden pilkkanaan, ja jumalattomien suu nielee vääryyttä.
Tuomiot ovat valmiina pilkkaajille ja lyönnit tyhmien selkään.