Viisaus on talonsa rakentanut ja veistänyt seitsemän pylvästään.
Hän on teurastanut teuraansa, sekoittanut viininsä ja myös kattanut pöytänsä.
Hän on lähettänyt palvelijansa kuuluttamaan kutsua kaupungin kumpujen rinteiltä:
"Joka on yksinkertainen, poiketkoon tänne." Hän sanoo sille, joka on mieltä vailla:
"Tulkaa, syökää leipääni ja juokaa viiniä, minun sekoittamaani.
Hylätkää yksinkertaisuus, niin elätte, ja astukaa ymmärryksen tielle." –
Se, joka ojentaa pilkkaajaa, saa itselleen häpeän, ja häpeätahran se, joka jumalatonta nuhtelee.
Älä nuhtele pilkkaajaa, ettei hän sinua vihaisi. Nuhtele viisasta, niin hän sinua rakastaa.
Anna viisaalle, niin hän yhä viisastuu. Opeta vanhurskasta, niin hän kasvaa opissa.
Herran pelko on viisauden alku, ja Pyhimmän tunteminen on ymmärrystä. –
"Sillä minun avullani päiväsi enenevät ja elämäsi vuodet jatkuvat.
Jos olet viisas, olet omaksi hyväksesi viisas. Mutta jos olet pilkkaaja, saat sen yksin kestää."
Tyhmä nainen on levoton ja yksinkertainen, eikä hän tiedä mistään mitään.
Hän istuu talonsa ovella, istuimella kaupungin kummuilla,
kutsumassa ohikulkijoita, jotka käyvät polkujansa suoraan eteenpäin:
"Joka on yksinkertainen, poiketkoon tänne." Ja sille, joka on mieltä vailla, hän sanoo:
"Varastettu vesi on makeaa, ja salainen leipä on suloista."
Eikä tämä tiedä, että siellä on vainajia, ja että hänen kutsumansa ovat helvetin rotkoissa.