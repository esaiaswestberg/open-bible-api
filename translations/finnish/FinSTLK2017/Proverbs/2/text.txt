Poikani, jos otat sanoistani vaarin ja kätket mieleesi käskyni,
niin että käännät korvasi viisaudelle ja taivutat sydämesi taitoon –
niin, jos kutsut ymmärrystä ja ääneesi huudat taitoa,
jos haet sitä kuin hopeaa ja etsit sitä kuin aarretta,
silloin pääset ymmärtämään Herran pelon ja löydät Jumalan tuntemisen.
Sillä Herra antaa viisautta, hänen suustaan lähtee tieto ja taito.
Vilpittömille hänellä on tallella pelastus, kilpi suoraan vaeltaville,
niin että hän suojaa oikeuden polut ja varjelee pyhiensä tien.
Silloin ymmärrät vanhurskauden, oikeuden ja suoruuden – koko autuuden tien.
Sillä viisaus tulee sydämeesi, ja tieto tulee sielullesi suloiseksi,
taito on sinua varjeleva ja ymmärrys on suojeleva sinut.
Se pelastaa sinut pahojen tiestä, miehestä, joka kavalasti puhuu,
niistä, jotka ovat hylänneet oikeat polut vaeltaakseen pimeyden teitä,
niistä, jotka iloitsevat pahanteosta, riemuitsevat kavaluudestaan, kun tekevät pahaa,
joiden polut ovat mutkaisia ja jotka joutuvat harhaan teillään. –
Se pelastaa sinut irstaasta naisesta, vieraasta vaimosta, joka liehakoi sanoillaan,
joka on hylännyt nuoruutensa ystävän ja unohtanut Jumalansa liiton.
Sillä hänen huoneensa kallistuu kohti kuolemaa, hänen tiensä vainajien luo.
Kukaan, joka hänen luokseen menee, ei palaa eikä saavu elämän poluille.
Niin sinä vaellat autuaitten tietä ja noudatat vanhurskaitten polkuja.
Sillä sydämeltään suorat saavat asua maassa, ja nuhteettomat jäävät siihen jäljelle,
mutta jumalattomat hävitetään maasta, ja uskottomat reväistään siitä pois.