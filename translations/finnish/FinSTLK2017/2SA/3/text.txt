Sota Saulin suvun ja Daavidin suvun välillä pitkittyi. Daavid vahvistui vahvistumistaan, mutta Saulin suku heikkeni heikkenemistään.
Daavidille syntyi poikia Hebronissa. Hänen esikoisensa oli Amnon, jonka äiti oli jisreeliläinen Ahinoam.
Hänen toinen poikansa oli Kilab, jonka äiti oli Abigail, karmelilaisen Naabalin [leski]vaimo. Kolmas oli Absalom, Gesurin kuninkaan Talmain tyttären, Maakan, poika.
Neljäs oli Adonia, Haggitin poika, ja viides Sefatja, Abitalin poika.
Kuudes oli Jitream, Daavidin vaimon Eglan poika. Nämä syntyivät Daavidille Hebronissa.
Niin kauan kuin sota oli Saulin suvun ja Daavidin suvun välillä, piti Abner voimakkaasti Saulin suvun puolta.
Saulilla oli ollut sivuvaimo, nimeltä Rispa, Aijan tytär. Iisboset sanoi Abnerille: "Miksi olet mennyt isäni sivuvaimon luo?"
Abner vihastui kovin Iisbosetin sanoista ja sanoi: "Olenko minä koiranpää, Juudasta kotoisin? Kun nytkin osoitan laupeutta isäsi Saulin suvulle, hänen veljilleen ja ystävilleen enkä ole antanut sinun joutua Daavidin käsiin, niin kuitenkin nyt syytät minua rikoksen teosta naiselle.
Jumala rangaiskoon Abneria nyt ja vasta, jos en tee Daavidille, niin kuin Herra on hänelle vannonut:
otan pois kuninkuuden Saulin suvulta ja pystytän Daavidille valtaistuimen Israeliin ja Juudaan, Daanista aina Beersebaan asti."
Hän ei voinut enää vastata Abnerille sanaakaan, sillä hän pelkäsi häntä.
Mutta Abner lähetti sanansaattajia Daavidin luo sanomaan: "Kenen on maa?" ja vielä näin: "Tee liitto kanssani. Katso, käteni on oleva kanssasi ja kääntävä koko Israelin puolellesi."
Hän vastasi: "Hyvä, minä teen liiton kanssasi. Yhtä minä kuitenkin vaadin sinulta: älä astu kasvojeni eteen tuomatta Miikalia, Saulin tytärtä, kun tulet astuaksesi kasvojeni eteen."
Sitten Daavid lähetti sanansaattajat Iisbosetin, Saulin pojan, luo sanomaan: "Anna minulle vaimoni Miikal, jonka olen kihlannut itselleni sadalla filistealaisten esinahalla."
Iisboset lähetti ottamaan hänet hänen mieheltään Paltielilta, Laiksen pojalta.
Hänen miehensä lähti hänen mukanaan ja seurasi häntä aina Bahurimiin asti itkien lakkaamatta. Abner sanoi hänelle: "Mene tiehesi, palaa takaisin." Hän palasi takaisin.
Abner oli neuvotellut Israelin vanhinten kanssa sanoen: "Jo kauan olette halunneet saada Daavidin kuninkaaksenne.
Pankaa se nyt toimeen, sillä Herra on sanonut Daavidille näin: 'Palvelijani Daavidin kädellä vapautan kansani Israelin filistealaisten käsistä ja kaikkien heidän vihollistensa käsistä.'"
Abner puhui tämän myös benjaminilaisille, ja Abner meni ja puhui Daavidillekin Hebronissa, mitä mieltä Israel ja koko Benjaminin heimo olivat.
Kun Abner tuli Daavidin luo Hebroniin, mukanaan kaksikymmentä miestä, Daavid laittoi pidot Abnerille ja miehille, jotka olivat hänen kanssaan.
Abner sanoi Daavidille: "Nousen ja menen kokoamaan kaiken Israelin herrani, kuninkaan, luo, että he tekisivät liiton kanssasi ja saisit hallittaviksesi kaikki, joita haluat." Daavid päästi Abnerin menemään, ja hän lähti rauhassa.
Katso, Daavidin palvelijat ja Jooab tulivat ryöstöretkeltä ja toivat mukanaan paljon saalista. Mutta Abner ei ollut enää Daavidin luona Hebronissa, sillä tämä oli päästänyt hänet menemään, ja hän oli lähtenyt rauhassa.
Kun Jooab ja kaikki sotaväki, joka oli hänen kanssaan, tulivat, kerrottiin Jooabille: "Abner, Neerin poika, tuli kuninkaan luo, ja hän päästi hänet menemään, ja hän lähti rauhassa."
Silloin Jooab meni kuninkaan luo ja sanoi: "Mitä olet tehnyt? Katso, Abner tuli luoksesi, miksi päästit hänet menemään menojaan?
Etkö ymmärrä, että Abner, Neerin poika, tuli pettämään sinua ja urkkimaan lähtöäsi ja tuloasi ja kaikkea, mitä teet?"
Jooab lähti Daavidin luota ja lähetti sanansaattajat Abnerin jälkeen, ja he palauttivat hänet takaisin Boor-Siirasta, eikä Daavid tiennyt siitä mitään.
Kun Abner tuli takaisin Hebroniin, Jooab vei hänet syrjään porttiholvin keskelle muka puhutellakseen häntä kahden kesken, ja pisti häntä siellä vatsaan, niin että hän kuoli Jooabin veljen Asaelin veren tähden.
Kun Daavid sitten sai sen kuulla, hän sanoi: "Abnerin, Neerin pojan, vereen minä olen viaton ja myös kuninkuuteni Herran edessä iankaikkisesti.
Tulkoon se Jooabin pään päälle ja kaiken hänen isänsä perheen päälle, älköötkä Jooabin suvusta loppuko vuotoa tai spitaalia sairastavat, kainalosauvoilla kulkijat, miekkaan kaatuvat ja leivän puutteessa olijat."
Näin Jooab ja hänen veljensä Abisai tappoivat Abnerin, sen tähden että tämä oli surmannut heidän veljensä Asaelin taistelussa Gibeonin luona.
Mutta Daavid sanoi Jooabille ja kaikelle väelle, joka oli hänen kanssaan: "Reväiskää vaatteenne ja kääriytykää säkkeihin ja pitäkää valittajaiset Abnerille." Kuningas Daavid kulki paarien perässä.
He hautasivat Abnerin Hebroniin, ja kuningas korotti äänensä ja itki Abnerin haudalla, ja kaikki kansa itki.
Kuningas viritti itkuvirren Abnerista ja sanoi: "Pitikö Abnerin kuolla, niin kuin houkka kuolee?
Eivät olleet kätesi sidotut eivätkä jalkasi vaskikahleisiin pannut. Sinä kaaduit, kuin kaadutaan vilpillisten käden kautta." Kaikki kansa itki häntä vielä enemmän.
Sitten kaikki kansa tuli, kun vielä oli päivä, vaatimaan, että Daavid söisi jotakin. Mutta Daavid vannoi sanoen: "Jumala rangaiskoon minua nyt ja vasta, jos maistan leipää tai muuta, ennen kuin aurinko laskee."
Kun kaikki kansa sai kuulla sen, se miellytti heitä, samoin kuin kaikelle kansalle oli mieleen kaikki muukin, mitä kuningas teki.
Kaikki kansa ja koko Israel ymmärsivät sinä päivänä, että Abnerin, Neerin pojan, surma ei ollut lähtenyt kuninkaasta.
Kuningas sanoi palvelijoilleen: "Ettekö tiedä, että ruhtinas ja suuri mies on tänä päivänä kaatunut Israelissa?
Minä olen kuitenkin vielä heikko, vaikka minut on voideltu kuninkaaksi, mutta nuo miehet, Serujan pojat, ovat liian väkivaltaisia minun hillitä. Herra maksakoon sille, joka tekee pahaa, hänen pahuutensa mukaan."