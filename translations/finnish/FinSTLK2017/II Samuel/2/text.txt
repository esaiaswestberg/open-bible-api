Sen jälkeen tapahtui, että Daavid kysyi Herralta: "Menenkö ylös johonkin Juudan kaupunkiin?" Herra vastasi hänelle: "Mene." Vielä Daavid kysyi: "Mihin [kaupunkiin] menen?" Hän vastasi: "Hebroniin."
Daavid meni sinne mukanaan molemmat vaimonsa, jisreeliläinen Ahinoam ja Abigail, karmelilaisen Naabalin [leski]vaimo.
Daavid vei sinne myös miehet, jotka olivat hänen kanssaan, kunkin perheineen, ja he asettuivat Hebronin ympärillä oleviin kaupunkeihin.
Sitten Juudan miehet tulivat ja voitelivat siellä Daavidin Juudan heimon kuninkaaksi. Kun Daavidille ilmoitettiin, että Gileadin Jaabeksen miehet olivat haudanneet Saulin,
Daavid lähetti lähettiläät Gileadin Jaabeksen miesten luo sanomaan heille: "Herra siunatkoon teitä, koska olette osoittaneet herrallenne Saulille laupeutta hautaamalla hänet.
Osoittakoon Herra nyt laupeutta ja uskollisuutta teitä kohtaan. Minäkin teen teille hyvää, koska tämän teitte.
Rohkaiskaa siis itsenne ja olkaa urhoolliset. Tosin teidän herranne Saul on kuollut, mutta Juudan heimo on voidellut minut kuninkaakseen."
Mutta Abner, Neerin poika, Saulin sotapäällikkö, otti Saulin pojan Iisbosetin ja vei hänet Mahanaimiin
ja asetti hänet Gileadin, Asurin, Jisreelin, Efraimin, Benjaminin ja koko Israelin kuninkaaksi.
Saulin poika Iisboset oli neljänkymmenen vuoden vanha tullessaan Israelin kuninkaaksi ja hallitsi kaksi vuotta. Ainoastaan Juudan heimo seurasi Daavidia.
Aika, minkä Daavid oli Juudan heimon kuninkaana Hebronissa, oli seitsemän vuotta ja kuusi kuukautta.
Abner, Neerin poika, ja Saulin pojan Iisbosetin palvelijat lähtivät Mahanaimista Gibeoniin.
Jooab, Serujan poika, ja Daavidin palvelijat lähtivät hekin liikkeelle ja kohtasivat toisensa Gibeonin lammikolla. He asettuivat toiset tälle, toiset tuolle puolelle lammikkoa.
Silloin Abner sanoi Jooabille: "Nouskoon nuoria miehiä pitämään taistelukisaa edessämme." Jooab sanoi: "Nouskoon vain."
Heitä nousi ja astui esiin sama määrä: kaksitoista Benjaminin ja Saulin pojan Iisbosetin puolelta sekä kaksitoista Daavidin palvelijaa.
He tarttuivat kukin vastustajaansa päästä ja pistivät miekkansa toinen toisensa kylkeen ja kaatuivat yhdessä. Niin sen paikan nimeksi tuli Helkat-Suurim. Se on Gibeonin luona.
Sinä päivänä syntyi erittäin kova taistelu, mutta Daavidin palvelijat voittivat Abnerin ja Israelin miehet.
Siellä oli kolme Serujan poikaa: Jooab, Abisai ja Asael. Mutta Asael oli nopeajalkainen kuin gaselli kedolla.
Asael ajoi takaa Abneria eikä poikennut oikealle eikä vasemmalle Abnerin jäljestä.
Abner kääntyi taakseen ja sanoi: "Sinäkö se olet, Asael?" Hän vastasi: "Minä."
Abner sanoi hänelle: "Käänny oikealle tai vasemmalle ja ota joku noista nuorukaisista kiinni ja riistä häneltä sota-asu." Mutta Asael ei tahtonut luopua hänestä.
Abner vielä kerran sanoi Asaelille: "Luovu minusta, muuten lyön sinut maahan. Mutta kuinka sitten voisin katsoa veljeäsi Jooabia silmiin?"
Mutta kun hän ei tahtonut luopua hänestä, Abner pisti häntä keihään varsipuolella vatsaan, niin että keihäs tuli takaa ulos. Niin hän kaatui ja kuoli siihen paikkaan. Jokainen, joka tuli siihen paikkaan, mihin Asael oli kaatunut ja kuollut, pysähtyi siihen.
Mutta Jooab ja Abisai ajoivat Abneria takaa ja tulivat, kun aurinko oli laskenut, Amman kukkulalle, joka on vastapäätä Giiahia, Gibeonin erämaahan päin.
Benjaminilaiset kokoontuivat Abnerin taakse yhteen joukkoon ja asettuivat kukkulan laelle.
Abner huusi Jooabille ja sanoi: "Pitääkö miekan syödä ikuisesti? Etkö ymmärrä, että siitä tulee vain katkeruutta perästäpäin? Etkö jo käske väen lakata ajamasta takaa veljiään?"
Jooab vastasi: "Niin totta kuin Jumala elää: jos et olisi puhunut, varmasti väki olisi vasta huomenaamulla lähtenyt pois ajamasta takaa veljiään."
Jooab puhalsi torveen, ja kaikki väki pysähtyi eikä enää ajanut takaa Israelia, eivätkä he enää taistelleet.
Abner ja hänen miehensä kulkivat koko sen yön Aromaata ja menivät Jordanin yli, vaelsivat koko Bitronin läpi ja tulivat Mahanaimiin.
Jooab kokosi kaiken kansan palattuaan ajamasta takaa Abneria. Daavidin palvelijoista puuttui yhdeksäntoista miestä ja Asael.
Daavidin palvelijat olivat lyöneet benjaminilaisia ja Abnerin miehiä kuoliaaksi kolmesataa kuusikymmentä miestä.
He ottivat Asaelin ja hautasivat hänet hänen isänsä hautaan Beetlehemiin. Jooab ja hänen miehensä kulkivat koko sen yön ja tulivat päivän valjetessa Hebroniin.