Kun Saulin poika kuuli Abnerin kuolleen Hebronissa, hänen kätensä herposivat, ja koko Israel pelästyi.
Saulin pojalla oli partiojoukkojen päämiehinä kaksi miestä, toisen nimi oli Baana ja toisen Reekab, beerotilaisen Rimmonin poikia, benjaminilaisia, sillä Beerotkin luetaan kuuluvaksi Benjaminiin.
Mutta beerotilaiset olivat paenneet Gittaimiin ja asuivat siellä muukalaisina, niin kuin he asuvat vielä tänäkin päivänä.
Joonatanilla, Saulin pojalla, oli poika, joka oli rampa jaloistaan. Hän oli viiden vuoden vanha, kun sanoma Saulista ja Joonatanista tuli Jisreelistä. Hänen hoitajansa otti hänet mukaansa ja pakeni. Mutta kun tämä hätääntyneenä pakeni, poika putosi ja tuli ontuvaksi, ja hänen nimensä oli Mefiboset.
Beerotilaisen Rimmonin pojat Reekab ja Baana lähtivät matkaan ja tulivat päivän ollessa palavimmillaan Iisbosetin taloon, kun hän oli päivälevolla.
Katso, he tulivat silloin sisälle taloon muka ottamaan vehnänjyviä, mutta pistivät häntä vatsaan. Mutta Reekab ja hänen veljensä Baana pääsivät pakoon.
He tulivat taloon, kun hän lepäsi vuoteellaan makuuhuoneessaan, pistivät hänet kuoliaaksi, löivät häneltä pään poikki ja ottivat sen mukaansa. He kulkivat sitten Aromaan tietä koko yön,
toivat Iisbosetin pään Daavidille Hebroniin ja sanoivat kuninkaalle: "Katso, tässä on Iisbosetin, Saulin pojan, sinun vihamiehesi, pää, hänen, joka väijyi henkeäsi. Herra on tänä päivänä kostanut Saulille ja hänen jälkeläisilleen herrani, kuninkaan, puolesta."
Niin Daavid vastasi Reekabille ja hänen veljelleen Baanalle, beerotilaisen Rimmonin pojille, ja sanoi heille: "Niin totta kuin Herra elää, joka on vapahtanut minut kaikesta hädästä:
Se, joka ilmoitti minulle ja sanoi: 'Katso, Saul on kuollut', luuli tuovansa ilosanoman. Mutta minä otatin hänet kiinni ja surmautin Siklagissa antaakseni hänelle sanantuojan palkan.
Eikö minun nyt paljoa suuremmassa määrin, kun jumalattomat miehet ovat murhanneet syyttömän miehen hänen omassa kodissaan hänen vuoteeseensa, ole vaadittava hänen verensä kädestänne ja hävitettävä teidät maan päältä?"
Daavid käski nuorukaisten surmata heidät. He hakkasivat poikki heidän kätensä ja jalkansa ja hirttivät heidät Hebronin lammikon rannalle. Mutta Iisbosetin pään he ottivat ja hautasivat sen Abnerin hautaan Hebroniin.