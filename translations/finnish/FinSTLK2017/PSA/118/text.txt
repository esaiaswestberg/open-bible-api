Kiittäkää Herraa, sillä hän on hyvä; sillä hänen armonsa pysyy iankaikkisesti.
Sanokoon nyt Israel että hänen armonsa pysyy iankaikkisesti.
Sanokoon nyt Aaronin huone, että hänen armonsa pysyy iankaikkisesti.
Sanokoot nyt Herraa pelkäävät, että hänen armonsa pysyy iankaikkisesti.
Ahdistuksessani huusin Herraa. Herra vastasi minulle ja asetti minut avaraan paikkaan.
Herra on puolellani, en pelkää. Mitä ihmiset voivat minulle tehdä!
Herra on puolellani ja auttaa minua, ja minä saan iloiten katsella vihamiehiäni.
Parempi on luottaa Herraan kuin turvata ihmisiin.
Parempi on luottaa Herraan kuin turvata ruhtinaihin.
Kaikki pakanat piirittivät minua, mutta Herran nimessä lyön heidät maahan.
He piirittivät minua joka taholta, mutta Herran nimessä lyön heidät maahan.
Kuin mehiläiset he minua piirittivät, mutta he sammuvat kuin tuli orjantappuroissa. Herran nimessä lyön heidät maahan.
Sinä sysäsit minua kovasti, että kaatuisin, mutta Herra auttoi minua.
Herra on voimani ja ylistysvirteni, ja hän tuli minulle autuudeksi.
Riemun ja autuuden ääni kuuluu vanhurskaitten teltoissa: Herran oikea käsi tekee väkeviä tekoja.
Herran oikea käsi on korotettu. Herran oikea käsi tekee väkeviä tekoja.
En kuole, vaan elän ja julistan Herran töitä.
Herra kuritti minua kurittamalla, mutta kuolemalle hän ei minua antanut.
Avatkaa minulle vanhurskauden portit käydäkseni niistä sisälle kiittämään Herraa.
Tämä on Herran portti: vanhurskaat menevät siitä sisälle.
Kiitän sinua siitä, että vastasit minulle ja tulit minulle autuudeksi.
Kivi, jonka rakentajat hylkäsivät, on tullut kulmakiveksi.
Herralta tämä on tullut. Se on ihmeellinen silmissämme.
Tämä on se päivä, jonka Herra on tehnyt. Riemuitkaamme ja iloitkaamme siitä.
Oi Herra, auta, oi Herra, anna menestys!
Siunattu olkoon hän, joka tulee Herran nimeen. Siunaamme teitä Herran huoneesta.
Herra on Jumala, ja hän antoi valon meille loistaa. Sitokaa juhlalehvät alttarin sarviin asti.
Sinä olet Jumalani, ja sinua minä kiitän. Jumalani, sinua minä kunnioitan.
Kiittäkää Herraa, sillä hän on hyvä; sillä hänen armonsa pysyy iankaikkisesti.