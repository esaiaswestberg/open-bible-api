Daavidin virsi, kun hän tekeytyi mielipuoleksi Abimelekin edessä ja tämä karkotti hänet luotaan ja meni pois.
Minä kiitän aina Herraa, hänen ylistyksensä on alati suussani.
Herra on sieluni ylistys, nöyrät kuulevat sen ja iloitsevat.
Ylistäkää kanssani Herraa, kiittäkäämme yhdessä hänen nimeään.
Minä etsin Herraa, ja hän vastasi minulle, hän vapahti minut kaikista kauhuistani.
Jotka häneen katsovat, ne säteilevät iloa, heidän kasvonsa eivät häpeästä punastu.
Tässä on kurja, joka huusi, ja Herra kuuli ja pelasti hänet kaikista hänen ahdistuksistaan.
Herran enkeli asettuu niiden ympärille, jotka häntä pelkäävät, ja pelastaa heidät.
Maistakaa ja katsokaa, kuinka Herra on hyvä. Autuas se mies, joka häneen turvaa!
Pelätkää Herraa, te hänen pyhänsä, sillä häntä pelkääviltä ei puutu mitään.
Nuoret leijonat kärsivät puutetta ja näkevät nälkää, mutta Herraa etsiviltä ei puutu mitään hyvää.
Tulkaa, lapset, kuulkaa minua! Herran pelkoon minä opetan teidät.
Kuka oletkin, joka olet mieltynyt elinpäiviisi ja rakastat niitä nähdäksesi onnea:
varjele kielesi pahasta ja huulesi vilppiä puhumasta
sekä vältä pahaa ja tee hyvää, etsi rauhaa ja pyri siihen.
Herran silmät katselevat vanhurskaita ja hänen korvansa [ottavat vaarin] heidän huudostaan.
Herran kasvot ovat pahantekijöitä vastaan hävittääkseen maasta heidän muistonsa.
Vanhurskaat huutavat, ja Herra kuulee ja vapahtaa heidät kaikista heidän ahdistuksistaan.
Lähellä on Herra niitä, joilla on särjetty sydän, ja hän pelastaa ne, joilla on murtunut mieli.
Monta kärsimystä on vanhurskaalla, mutta Herra vapahtaa hänet niistä kaikista.
Hän varjelee kaikki hänen luunsa. Niistä ei yksikään murru.
Pahuus tappaa jumalattoman, ja ne, jotka vanhurskasta vihaavat, tulevat syynalaisiksi.
Herra lunastaa palvelijoidensa sielut, eikä yksikään, joka häneen turvaa, tule syynalaiseksi.