Psalmi, sapatinpäivän laulu.
Hyvä on Herraa kiittää ja veisata kiitosta nimellesi, sinä Korkein,
aamulla julistaa armoasi ja yön tullen totuuttasi
kymmenkielisillä soittimilla ja harpuilla, lyyralla soittaen.
Sillä sinä ilahdutat minut, Herra, töilläsi. Minä riemuitsen kättesi teoista.
Kuinka suuret ovatkaan tekosi, Herra! Ajatuksesi ovat hyvin syvät.
Järjetön mies ei tätä ymmärrä, eikä tyhmä sitä älyä.
Kun jumalattomat rehottavat kuin ruoho ja väärintekijät kaikki kukoistavat, se on heille ikuiseksi häviöksi.
Mutta sinä, Herra, olet korkea iankaikkisesti.
Sillä katso, vihollisesi, Herra, katso, vihollisesi hukkuvat, kaikki väärintekijät joutuvat hajaantumaan.
Mutta minun sarveni sinä kohotat kuin re'eem-eläimen sarvet. Minut voidellaan tuoreella öljyllä.
Silloin silmäni katsovat vainoojiani, korvani kuulevat noista pahoista, jotka ovat nousseet minua vastaan.
Vanhurskas viheriöitsee kuin palmupuu ja kasvaa kuin Libanonin setri.
He ovat istutetut Herran huoneeseen. He viheriöivät Jumalamme kartanoissa.
Vielä vanhuudessaan he tekevät hedelmää, ovat mehevät ja vihannat
ja julistavat, että Herra on vanhurskas, hän, kallioni, ja ettei hänessä ole vääryyttä.