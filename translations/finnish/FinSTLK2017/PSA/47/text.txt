Veisuunjohtajalle; koorahilaisten psalmi.
Lyökää käsiänne yhteen, kaikki kansat, kohottakaa Jumalalle riemuhuuto.
Sillä Herra on korkein, pelottava, koko maailman suuri kuningas.
Hän kukistaa kansat allemme ja kansakunnat jalkojemme alle.
Hän on valinnut meille perintömaamme, joka on Jaakobin, hänen rakkaansa, kunnia. Sela.
Jumala astuu ylös riemun raikuessa, Herra torvien pauhatessa
Veisatkaa Jumalalle, veisatkaa, veisatkaa kuninkaallemme, veisatkaa.
Sillä Jumala on koko maailman kuningas. Veisatkaa hänelle virsi.
Jumala on kansojen kuningas, Jumala istuu pyhällä istuimellaan.
Kansojen päämiehet kokoontuvat Aabrahamin Jumalan kansaksi. Sillä maan kilvet ovat Jumalan. Hän on hyvin korkea.