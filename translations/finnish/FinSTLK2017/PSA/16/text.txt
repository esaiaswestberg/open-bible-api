Daavidin laulu. Varjele minua, Jumala, sillä sinun turviisi minä pakenen.
Minä sanon Herralle: "Sinä olet Herrani, ilman sinua minulla ei ole mitään hyvää."
Mutta pyhille, jotka maassa ovat, minä sanon: "Nämä ovat ne jalot, joihin on koko minun mielisuosioni."
Monta tuskaa on niillä, jotka ottavat vieraan jumalan. Minä en uhraa niille verta juomauhriksi enkä päästä huulilleni niiden nimiä.
Herra on pelto- ja malja-osani. Sinä hoidat arpani.
Arpa lankesi minulle ihanasta maasta, ja kaunis on perintöosani.
Minä kiitän Herraa, joka on minua neuvonut; yölläkin minua siihen sisimpäni kehottaa.
Pidän Herran aina edessäni; kun hän on oikealla puolellani, en horju.
Sen tähden sydämeni iloitsee ja sieluni riemuitsee, ja myös ruumiini asuu turvassa.
Sillä [sinä] et hylkää sieluani kuolemaan etkä salli Pyhäsi nähdä katoavaisuutta.
[Sinä] neuvot minulle elämän polun. Ylenpalttisesti on iloa kasvojesi edessä, ihanuutta oikealla kädelläsi iankaikkisesti.