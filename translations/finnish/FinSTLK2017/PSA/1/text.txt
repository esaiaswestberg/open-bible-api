Autuas se mies, joka ei vaella jumalattomien neuvossa eikä kulje syntisten tietä eikä istu pilkkaajien kokouksessa,
vaan jonka ilona on Herran laki ja joka mietiskelee hänen lakiaan päivin ja öin!
Hän on kuin istutettu puu vesiojien luona, joka antaa hedelmänsä ajallaan ja jonka lehti ei lakastu, ja kaikki, mitä hän tekee, menestyy.
Niin eivät ole jumalattomat, vaan he ovat kuin akanat, joita tuuli ajaa.
Sen tähden jumalattomat eivät kestä tuomiolla eivätkä syntiset vanhurskasten seurakunnassa.
Sillä Herra tuntee vanhurskasten tien, mutta jumalattomien tie hukkuu.