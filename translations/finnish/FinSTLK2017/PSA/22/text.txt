Veisuunjohtajalle. Veisataan kuin: "Aamuruskon peura." Daavidin psalmi.
Jumalani, Jumalani, miksi minut hylkäsit? Miksi olet kaukana, et auta minua, et kuule valitukseni sanoja?
Jumalani, huudan päivällä, mutta sinä et vastaa, ja yöllä, enkä vaikene.
Kuitenkin sinä olet Pyhä, jonka istuin on Israelin kiitosvirsien keskellä.
Isämme luottivat sinuun, he luottivat, ja sinä pelastit heidät.
He huusivat sinua ja pelastuivat. He luottivat sinuun eivätkä joutuneet häpeään.
Mutta minä olen mato enkä ihminen, ihmisten pilkka ja kansan hylkäämä.
Kaikki, jotka minut näkevät, pilkkaavat minua, levittelevät suutaan, nyökyttävät ilkkuen päätään:
"Jätä asiasi Herran haltuun. Hän vapahtakoon hänet, hän pelastakoon hänet, koska on häneen mieltynyt."
Sinähän vedit minut äitini kohdusta, sinä annoit minun olla turvassa äitini rinnoilla.
Sinun huomaasi minut jätettiin syntymästäni saakka. Sinä olet minun Jumalani hamasta äitini kohdusta.
Älä ole minusta kaukana, sillä ahdistus on läsnä, eikä auttajaa ole.
Minua saartavat väkevät sonnit, Baasanin härät piirittävät minua.
Ne avaavat kitansa minua vastaan, kuin raatelevat, kiljuvat leijonat.
Kuin vesi minut on maahan vuodatettu. Kaikki luuni ovat irti toisistaan. Sydämeni on kuin vaha, se on sulanut rinnassani.
Voimani on kuivettunut kuin saviastian siru, ja kieleni tarttuu suuni lakeen, ja sinä lasket minut alas kuoleman tomuun.
Sillä koirat minua piirittävät, pahojen parvi saartaa minut, käteni ja jalkani ovat lävistetyt.
Voin laskea kaikki luuni. He katselevat minua ilkkuen.
He jakavat keskenään vaatteeni ja heittävät puvustani arpaa.
Mutta sinä, Herra, älä ole kaukana, sinä, väkevyyteni, riennä avukseni.
Vapahda sieluni miekasta, ainokaiseni koirien kynsistä.
Pelasta minut leijonan kidasta, re'eem-eläinten sarvista – vastaa minulle.
Minä julistan nimeäsi veljilleni, ylistän sinua seurakunnan keskellä.
Te, jotka pelkäätte Herraa, ylistäkää häntä. Kunnioittakaa häntä, kaikki Jaakobin siemen, kaikki Israelin siemen, pelätkää häntä.
Sillä hän ei halveksi kurjan kärsimystä, ei katso sitä ylen eikä kätke häneltä kasvojaan, vaan kuulee hänen avunhuutonsa.
Sinusta on ylistyslauluni suuressa seurakunnassa. Minä täytän lupaukseni häntä pelkäävien edessä.
Nöyrät saavat syödä ja tulevat ravituiksi. Ne, jotka etsivät Herraa, ylistävät häntä. Teidän sydämenne on elävä iankaikkisesti.
Kaikki maan ääret muistavat tämän ja palaavat Herran luo. Kaikki pakanoiden sukukunnat kumartavat häntä.
Sillä Herran on kuninkuus, ja hän on hallitseva pakanoita.
Kaikki maan mahtavat syövät ja kumartavat. Hänen edessään polvistuvat kaikki, jotka mullan alle astuvat eivätkä voi pysyä elossa.
Jälkipolvet palvelevat häntä, tuleville polville kerrotaan Herrasta.
He tulevat ja julistavat vastedes syntyvälle kansalle hänen vanhurskauttaan, että hän on tämän tehnyt.