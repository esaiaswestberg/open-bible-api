Veisuunjohtajalle. Laulu, psalmi. Kohottakaa Jumalalle riemuhuuto, kaikki maa.
Veisatkaa hänen nimensä kunniaa, antakaa hänelle kunnia ja ylistys.
Sanokaa Jumalalle: "Kuinka pelottavat ovatkaan tekosi!" Suuren voimasi tähden vihollisesi lyyhistyvät edessäsi.
Kaikki maa kumartakoon sinua ja veisatkoon kiitostasi, veisatkoon nimesi kiitosta. Sela.
Tulkaa ja katsokaa Jumalan töitä: hän on pelottava teoissaan ihmisten lapsia kohtaan.
Hän muutti meren kuivaksi maaksi: jalan mentiin virran poikki. Silloin me iloitsimme hänestä.
Hän hallitsee voimallaan iankaikkisesti, hänen silmänsä vartioivat kansoja. Niskoittelijat älkööt nousko. Sela.
Kiittäkää, te kansat, Jumalaamme, kaiuttakaa korkealle hänen ylistystään.
Hän antaa sielullemme elämän eikä salli jalkamme horjua.
Sillä sinä, Jumala, olet koetellut meitä, olet sulattanut meitä, niin kuin hopea sulatetaan.
Sinä veit meidät verkkoon, panit kuorman lanteillemme.
Sinä annoit ihmisten ajaa päämme yli, me jouduimme tuleen ja veteen. Mutta sinä veit meidät yltäkylläisyyteen.
Minä tuon huoneeseesi polttouhreja, täytän sinulle lupaukseni,
joihin huuleni avautuivat ja jotka suuni hädässäni lausui.
Lihavat polttouhrit sinulle uhraan sekä pässien uhrituoksun. Uhraan sinulle härkiä ja vuohia. Sela.
Tulkaa, kuulkaa, kerron teille, kaikki te Jumalaa pelkäävät, mitä hän on sielulleni tehnyt.
Häntä suullani huusin, ja ylistys tuli kielelleni.
Jos minulla olisi vääryys sydämessäni, Herra ei minua kuulisi.
Mutta Jumala kuuli minua ja otti vaarin rukoukseni äänestä.
Kiitetty olkoon Jumala, joka ei hylännyt rukoustani eikä ottanut minulta pois armoaan.