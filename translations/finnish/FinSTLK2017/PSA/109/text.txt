Veisuunjohtajalle. Daavidin psalmi. Jumala, minun ylistykseni, älä ole vaiti.
Sillä he ovat avanneet minua vastaan jumalattoman ja petollisen suun ja puhuttelevat minua valheen kielellä.
Vihan sanoilla he ovat piirittäneet minut, ja syyttä he sotivat minua vastaan.
Rakkauteni palkaksi he minua vainoavat, mutta minä rukoilen.
He kostavat minulle hyvän pahalla ja rakkauteni vihalla.
Aseta jumalaton mies häntä vastaan, ja seisokoon saatana hänen oikealla puolellaan.
Kun häntä tuomitaan, todettakoon hänet syylliseksi, ja hänen rukouksensa tulkoon synniksi.
Hänen päivänsä olkoot harvat. Ottakoon toinen mies hänen kaitsijantoimensa.
Tulkoot hänen lapsensa orvoiksi ja hänen vaimonsa leskeksi.
Kierrelkööt hänen lapsensa alati kerjäten ja etsikööt turvaa autioilta seuduilta.
Anastakoon koronkiskuri kaiken hänen omansa, ja riistäkööt vieraat hänen vaivannäkönsä.
Älköön kukaan osoittako hänelle laupeutta, älköön kukaan armahtako hänen orpojaan.
Hänen jälkeläisensä hävitkööt sukupuuttoon, pyyhittäköön heidän nimensä pois toisessa polvessa.
Hänen isiensä rikokset pysykööt Herran muistossa, älköönkä hänen äitinsä syntiä pyyhittäkö pois.
Olkoot ne Herran edessä alati, ja hävittäköön hän heidän muistonsa maan päältä.
Sillä mies ei muistanut tehdä laupeutta, vaan vainosi kurjaa ja köyhää ja sydämen tuskassa olevaa tappaakseen hänet.
Hän rakasti kirousta, ja se kohtasi häntä. Hän ei huolinut siunauksesta, ja se väistyi hänestä kauas.
Hän puki kirouksen ylleen kuin vaatteensa, ja se meni hänen sisuksiinsa kuin vesi ja hänen luihinsa kuin öljy.
Se olkoon hänellä viittana, johon hän verhoutuu, ja vyönä, johon hän vyöttäytyy aina.
Tämä olkoon Herralta minun vainoojieni palkka ja niiden, jotka puhuvat pahaa minua vastaan.
Mutta sinä, Herra, Herra, auta minua nimesi tähden, sillä armosi on hyvä, pelasta minut.
Sillä minä olen kurja ja köyhä, ja sydämeni on haavoitettu rinnassani.
Katoan pois kuin pitenevä varjo, minut pudistetaan pois kuin heinäsirkka.
Polveni horjuvat paastoamisesta, ja ruumiini on laihtunut lihattomaksi.
Minä olen joutunut heidän herjattavakseen, minut nähdessään he nyökyttävät päätään.
Auta minua, Herra, Jumalani, pelasta minut armosi mukaan,
ja he saakoot tuntea, että tämä on kätesi, että sinä, Herra, sen teit.
Jos he kiroavat, siunaa sinä, jos he nousevat, joutukoot häpeään, mutta palvelijasi saakoon iloita.
Olkoon häväistys vainoojieni pukuna, ja verhotkoon heitä heidän häpeänsä kuin viitta.
Kiitän suullani suuresti Herraa ja ylistän häntä monien keskellä.
Sillä hän seisoo kurjan oikealla puolella pelastaakseen hänet niistä, jotka hänet tuomitsevat.