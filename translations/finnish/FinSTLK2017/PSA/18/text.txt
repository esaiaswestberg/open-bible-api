Veisuunjohtajalle; Herran palvelijan Daavidin virsi, jonka sanat hän puhui Herralle sinä päivänä, jona Herra oli pelastanut hänet kaikkien hänen vihollistensa vallasta ja Saulin kädestä.
Hän sanoi: Sydämestäni minä rakastan sinua, Herra, minun voimani,
Herra, kallioni, linnani ja pelastajani, Jumalani, vuoreni, jonka turviin minä pakenen, kilpeni, autuuteni sarvi ja varustukseni.
Ylistetty olkoon Herra! – niin minä huudan, ja vihollisistani minä pelastun.
Kuoleman paulat piirittivät minut, turmion virrat pelästyttivät minut.
Helvetin paulat kietoivat minut, kuoleman ansat piirittivät minut.
Ahdistuksessani rukoilin Herraa ja huusin avuksi Jumalaani. Hän kuuli ääneni temppelistään, ja huutoni hänen edessään kohosi hänen korviinsa.
Silloin maa huojui ja järisi, vuorten perustukset järkkyivät. Ne horjuivat, sillä hänen vihansa syttyi.
Savu suitsusi hänen sieraimistaan, kuluttava tuli hänen suustaan, palavat hiilet hehkuivat hänestä.
Hän notkisti taivaan ja astui alas, synkkä pilvi jalkojensa alla.
Silloin hän ajoi kerubin kannattamana ja lensi, ja hän liiti tuulen siivin.
Hän pani pimeyden verhokseen, majakseen joka puolelle mustat vedet, paksut pilvet.
Hohteesta, joka kävi hänen edellään, purkautuivat pilvet rakeiksi ja palaviksi hiiliksi.
Herra jylisi taivaassa, Korkein antoi äänensä kaikua ja tulla rakeita ja palavia hiiliä.
Hän lennätti nuolensa ja hajotti heidät. Salamien paljous sai heidät sekasortoon.
Vetten syvyydet tulivat näkyviin, ja maanpiirin perustukset paljastuivat nuhtelustasi, Herra, Henkesi vihanpuuskasta.
Hän ojensi kätensä korkeudesta ja tarttui minuun, veti minut ylös suurista vesistä.
Hän pelasti minut voimakkaasta vihollisestani, vihamiehistäni, sillä he olivat minua väkevämmät.
He hyökkäsivät kimppuuni hätäni päivänä, mutta Herra tuli minun tuekseni.
Hän toi minut avaraan paikkaan, hän vapautti minut, sillä hän oli mielistynyt minuun.
Herra tekee minulle vanhurskauteni mukaan, kätteni puhtauden mukaan hän minulle maksaa.
Sillä noudatan Herran teitä enkä luovu Jumalastani jumalattomuuteen.
Kaikki hänen oikeutensa ovat silmieni edessä, enkä sysää syrjään hänen käskyjään.
Olen vilpitön häntä kohtaan ja varon itseni pahoista teoista.
Herra palkitsee minulle vanhurskauteni mukaan, sen mukaan kuin käteni ovat puhtaat hänen silmiensä edessä.
Pyhää kohtaan sinä olet pyhä, nuhteetonta kohtaan nuhteeton.
Puhdasta kohtaan sinä olet puhdas, mutta kieroa kohtaan nurja.
Sillä sinä pelastat nöyrän kansan, mutta ylpeät silmät sinä painat alas.
Sillä sinä saatat lamppuni loistamaan. Herra, Jumalani, valaisee pimeyteni.
Sinun avullasi minä hyökkään rosvojoukkoa vastaan. Jumalani avulla minä ryntään muurin yli.
Jumalan tie on nuhteeton, Herran sana tulessa koeteltu. Hän on kaikkien kilpi, jotka häneen turvaavat.
Sillä kuka muu on Jumala kuin Herra, ja kuka pelastuksen kallio, paitsi Jumalamme –
se Jumala, joka minut vyöttää voimalla ja tekee tieni nuhteettomaksi,
tekee jalkani nopeiksi kuin peurat ja asettaa minut kukkuloilleni,
joka opettaa käteni sotimaan ja käsivarteni jännittämään vaskijousta!
Sinä annat minulle pelastuksen kilven, ja oikea kätesi tukee minua. Nöyryyttämisesi tekee minut suureksi.
Sinä annat askeleilleni avaran tilan, eivätkä jalkani horju.
Minä ajan vihollisiani takaa ja saavutan heidät enkä palaa, ennen kuin teen heistä lopun.
Minä murskaan heidät, niin etteivät voi nousta. He sortuvat jalkojeni alle.
Sinä vyötät minut voimalla sotaan, sinä painat vastustajani alleni.
Sinä ajat viholliseni pakoon, ja vihamieheni minä hukutan.
He huutavat, mutta pelastajaa ei ole. He huutavat Herraa, mutta hän ei vastaa heille.
Survon heidät tomuksi tuuleen, heitän heidät kuin loan kadulle.
Sinä pelastat minut kansan riidoista. Sinä asetat minut pakanoiden pääksi. Kansa, jota en tunne, palvelee minua.
Jo korvan kuulemalta he tottelevat minua. Muukalaiset matelevat edessäni.
Muukalaiset käyvät heikoiksi ja tulevat vavisten varustuksistaan.
Herra elää! Kiitetty olkoon kallioni ja ylistetty pelastukseni Jumala,
Jumala, joka hankkii minulle koston ja saattaa kansat valtani alle,
sinä, joka pelastat minut vihollisistani ja korotat minut vastustajieni yli ja päästät minut väkivaltaisesta miehestä.
Sen tähden minä ylistän sinua, Herra, pakanakansojen keskuudessa ja veisaan sinun nimesi kiitosta,
sinun, joka annat kuninkaallesi suuren avun ja teet laupeuden voidellullesi, Daavidille ja hänen jälkeläisilleen, iankaikkisesti.