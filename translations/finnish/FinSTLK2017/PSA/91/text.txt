Joka Korkeimman suojassa istuu ja Kaikkivaltiaan varjossa yöpyy,
sanoo: "Herra on turvani ja linnani, hän on Jumalani, johon turvaan."
Sillä hän päästää sinut linnustajan paulasta ja turmiollisesta rutosta.
Sulillaan hän suojaa sinua, ja sinä saat turvan hänen siipiensä alla. Hänen uskollisuutensa on kilpi ja suojus.
Sinä et pelkää yön kauhuja, et päivällä lentävää nuolta,
et ruttoa, joka kulkee pimeässä, etkä kulkutautia, joka keskellä päivää tekee hävitystä.
Vaikka tuhat kaatuisi sivultasi, kymmenen tuhatta oikealta puoleltasi, se ei sinuun satu.
Silmäsi saavat vain katsella ja nähdä, kuinka jumalattomille kostetaan. –
Sillä: "Sinä, Herra, olet turvani." – Korkeimman sinä olet ottanut suojaksesi.
Sinua ei kohtaa onnettomuus, eikä vitsaus lähesty telttamajaasi.
Sillä hän antaa enkeleilleen sinusta käskyn varjella sinua kaikilla teilläsi.
He kantavat sinua käsillään, ettet jalkaasi kiveen loukkaisi.
Sinä kuljet leijonan ja kyykäärmeen yli, sinä tallaat nuorta jalopeuraa ja lohikäärmettä. –
"Koska hän riippuu minussa kiinni, minä hänet pelastan. Minä suojelen hänet, sillä hän tuntee nimeni.
Hän huutaa minua avukseen, ja vastaan hänelle. Minä olen hänen luonaan, kun hänellä on ahdistus. Vapautan hänet ja saatan hänet kunniaan.
Ravitsen hänet pitkällä iällä ja suon hänen nähdä autuuteni."