Veisuunjohtajalle. Kielisoittimilla. Daavidin psalmi.
Kuule, Jumala, huutoni, huomaa rukoukseni.
Maan ääristä sinua huudan, kun sydämeni nääntyy. Saata minut kalliolle, joka on minulle liian korkea.
Sillä sinä olet turvapaikkani, vahva torni vihollista vastaan.
Suo minun asua telttamajassasi iankaikkisesti ja turvautua siipiesi suojaan. Sela.
Sillä sinä, Jumala, kuulet lupaukseni, sinä annat perinnön niille, jotka pelkäävät nimeäsi.
Sinä lisäät kuninkaalle päiviä päiviin. Hänen vuotensa jatkukoot polvesta polveen.
Hallitkoon hän iankaikkisesti Jumalan kasvojen edessä. Säädä armo ja totuus häntä varjelemaan.
Niin veisaan iankaikkisesti nimesi kiitosta ja täytän lupaukseni päivästä päivään.