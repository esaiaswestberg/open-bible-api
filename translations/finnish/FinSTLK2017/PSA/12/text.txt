Veisuunjohtajalle. Säestetään kahdeksankielisillä soittimilla. Daavidin psalmi.
Auta, Herra, sillä pyhät ovat hävinneet, uskolliset ovat kadonneet ihmislasten joukosta.
He puhuvat valhetta toinen toiselleen, puhuvat liukkain huulin, monimielisin sydämin.
Hävittäköön Herra kaikki liukkaat huulet, kielen, joka puhuu kerskaten,
ne, jotka sanovat: "Kielemme voimalla olemme väkevät. Huulemme ovat tukemme. Kuka on meille Herra?"
"Kurjien sorron tähden, köyhien huokausten tähden minä nyt nousen", sanoo Herra, "tuon pelastuksen, jotta voidaan opettaa rohkeasti."
Herran sanat ovat selkeitä sanoja, hopeaa, joka kirkkaana valuu sulattimesta maahan, seitsenkertaisesti puhdistettua.
Sinä, Herra, varjelet heitä ja suojelet iäti tältä sukukunnalta.
Kaikkialla ympärillä jumalattomat rehentelevät, kun kataluus pääsee valtaan ihmislapsissa.