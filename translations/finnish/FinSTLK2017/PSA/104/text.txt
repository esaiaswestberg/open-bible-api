Kiitä Herraa, sieluni. Herra, Jumalani, sinä olet sangen suuri. Valtasuuruus ja kirkkaus ovat pukunasi.
Sinä verhoudut valoon kuin viittaan, sinä levität taivaat kuin teltan.
Sinä rakennat salisi vetten päälle, teet pilvet vaunuiksesi ja kuljet tuulen siivin.
Sinä teet enkelisi tuuliksi ja palvelijasi tulen liekeiksi.
Sinä asetit maan perustuksilleen, niin että se pysyy horjumatta ikuisesti.
Sinä peitit sen syvyyden vesillä kuin vaatteella. Vuorten yläpuolella seisoivat vedet.
Mutta ne pakenivat nuhteluasi. Sinun jyrinääsi ne pakenivat;
vuoret kohosivat ja laaksot laskeutuivat paikkoihin, jotka olit niille valmistanut.
Panit rajan, jonka yli vedet eivät käy eivätkä palaa peittämään maata.
Lähetit laaksoihin lähteitä, jotka virtaavat vuorten välissä puroina.
Ne antavat juoman kaikille metsän eläimille, villiaasit sammuttavat niistä janonsa.
Taivaan linnut asuvat niiden partailla ja visertävät lehvien välissä.
Saleistasi [sinä] kastelet vuoret, töittesi hedelmistä maa saa ravintonsa.
[Sinä] kasvatat ruohon karjalle ja kasvit ihmisen tarpeeksi tuottaaksesi maasta leivän
ja viinin, joka ilahduttaa ihmisen sydämen. Saatat kasvot öljystä kiiltäviksi, ja leipä vahvistaa ihmisen sydäntä.
Ravintonsa saavat myös Herran puut, Libanonin setrit, jotka hän on istuttanut.
Niissä linnut pesivät, ja haikaroilla on majansa sypresseissä.
Korkeat vuoret ovat kauristen hallussa, kallionkolot ovat tamaanien suojana.
Kuun sinä olet tehnyt näyttämään aikoja. Aurinko tietää laskunsa.
Teet pimeän, ja tulee yö. Silloin lähtevät liikkeelle kaikki metsän eläimet.
Nuoret leijonat kiljuvat saalista ja pyytävät Jumalalta elatustaan.
Aurinko nousee. Ne vetäytyvät pois ja laskeutuvat luoliinsa makaamaan.
Silloin ihminen menee töihinsä ja hoitaa askareitaan iltaan asti.
Kuinka monenlaiset ovat tekosi, Herra! Olet tehnyt ne kaikki viisaasti, maa on täynnä luotujasi.
Merikin, suuri ja aava – siinä vilisee lukemattomat laumat pieniä ja suuria eläimiä.
Siellä kulkevat laivat, siellä leviatan, jonka sinä olet luonut siinä leikkimään.
Ne kaikki odottavat sinua, että antaisit niille ruuan ajallaan.
Annat niille, ja ne kokoavat, avaat kätesi, ja ne ravitaan hyvyydellä.
Peität kasvosi, ja ne pelästyvät. Otat pois niiden hengen, ne kuolevat ja palaavat tomuun jälleen.
Lähetät Henkesi, ja ne luodaan, ja uudistat maan muodon.
Pysyköön Herran kunnia iankaikkisesti. Saakoon Herra iloita teoistaan,
hän, joka luo silmänsä maahan, ja se vapisee, joka koskettaa vuoria, ja ne syöksevät savua.
Kaiken ikäni ylistän Herraa, ja veisaan Jumalani kiitosta, niin kauan kuin elän.
Olkoot tutkisteluni hänelle otolliset. Minä iloitsen Herrassa.
Hävitkööt syntiset maasta, älköön jumalattomia enää olko. Kiitä Herraa, sieluni. Halleluja!