Veisuunjohtajalle. Veisataan kuin: "Liljat"; Daavidin psalmi.
Pelasta minut, Jumala, sillä vedet käyvät sieluuni asti.
Olen vajonnut syvään, pohjattomaan liejuun, olen joutunut vetten syvyyksiin, ja virta tulvii ylitseni.
Olen väsynyt huutamisesta, kurkkuni kuivettuu ja silmäni ovat rauenneet odottaessani Jumalaani.
Enemmän kuin hiuksia päässäni on niitä, jotka vihaavat minua syyttä. Paljon on niitä, jotka tahtovat tuhota minut, jotka ovat syyttä vihollisiani. Mitä en ole ryöstänyt, se minun täytyy maksaa.
Jumala, sinä tunnet hulluuteni, eivätkä vikani ole sinulta salassa.
Älä anna minussa häpeään joutua niiden, jotka odottavat sinua, Herra, Herra Sebaot. Älä salli minussa pettyä niiden, jotka etsivät sinua, Israelin Jumala.
Sillä sinun tähtesi minä kärsin herjausta ja pilkka peittää kasvoni.
Veljilleni minä olen tullut vieraaksi, olen tullut oudoksi äitini lapsille.
Sillä kiivaus huoneesi puolesta on minut kuluttanut, ja niiden herjaukset, jotka sinua herjaavat, ovat sattuneet minuun.
Minä, minun sieluni itki ja paastosi, mutta siitä koitui minulle vain herjausta.
Minä pukeuduin säkkipukuun, mutta tulin sananparreksi heidän suussaan.
Porteissa istujat minusta jaarittelevat, ja juomarit minusta laulavat.
Mutta minä rukoilen sinua, Herra, otollisella ajalla, sinua, Jumala, suureen laupeuteesi turvaten. Vastaa minulle pelastavan uskollisuutesi tähden.
Päästä minut loasta, etten siihen vajoa, auta, että pääsen vihollisistani ja syvistä vesistä.
Älä anna vetten vuon minua upottaa, syvyyden minua niellä äläkä kuilun sulkea suutaan ylitseni.
Vastaa minulle, Herra, sillä armosi on hyvä, käänny puoleeni suuressa laupeudessasi.
Älä peitä kasvojasi palvelijaltasi, sillä minä olen ahdistuksessa. Joudu, vastaa minulle.
Lähesty sieluani ja lunasta se, vapahda minut vihollisteni tähden.
Sinä tiedät häväistykseni, häpeäni ja pilkkani, edessäsi ovat julki kaikki ahdistajani.
Häväistys on särkenyt sydämeni. Olen käynyt heikoksi. Odotin sääliä, mutta en saanut, ja lohduttajia, mutta en löytänyt.
Koiruohoa he antoivat syödäkseni ja juottivat minulle janooni hapanviiniä.
Tulkoon heidän pöytänsä heille paulaksi, ansaksi noille suruttomille.
Sokaistukoot heidän silmänsä, niin etteivät näe, ja saata heidän lanteensa alati horjumaan.
Vuodata vihastuksesi heidän päälleen, ja yllättäköön heidät vihasi hehku.
Joutukoon heidän leiripaikkansa autioksi, älköönkä heidän teltoissaan asukasta olko.
Sillä he vainoavat sitä, jota sinä olet lyönyt, ja kerskuvat niiden tuskista, joita sinä olet haavoittanut.
Lisää heille rikosta rikoksen päälle, mutta vanhurskauteesi he älkööt pääskö.
Pyyhittäköön heidät pois elämän kirjasta, älköönkä heitä kirjoitettako vanhurskasten lukuun.
Mutta minä olen kurja ja vaivattu, suojatkoon minua sinun apusi, Jumala,
niin minä veisuulla kiitän Jumalan nimeä ja ylistän häntä kiitosvirsillä.
Se on Herralle otollisempi kuin härkä, kuin mulli, sarvipää ja sorkkajalka.
Nöyrät näkevät sen ja riemuitsevat. Elpyköön sydämenne, teidän, jotka etsitte Jumalaa.
Sillä Herra kuulee köyhiä eikä halveksi vankejaan.
Kiittäkööt häntä taivaat ja maa, meret ja kaikki, mitä niissä liikkuu.
Sillä Jumala on pelastava Siionin ja rakentava Juudan kaupungit, niin että he asettuvat niihin ja omistavat ne.
Hänen palvelijoidensa jälkeläiset saavat sen perinnökseen, ja ne, jotka hänen nimeään rakastavat, saavat asua siinä.