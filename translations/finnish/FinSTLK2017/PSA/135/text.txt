Halleluja! Ylistäkää Herran nimeä. Ylistäkää, te Herran palvelijat,
jotka seisotte Herran huoneessa, Jumalamme huoneen esikartanoissa.
Ylistäkää Herraa, sillä Herra on hyvä, veisatkaa kiitosta hänen nimelleen, sillä se on suloinen.
Sillä Herra on valinnut Jaakobin omakseen, Israelin omaisuudekseen.
Sillä minä tiedän, että Herra on suuri, ja meidän Herramme on korkeampi kaikkia jumalia.
Kaiken, mikä Herralle on mieleen, hän tekee, sekä taivaassa että maassa, merissä ja kaikissa syvyyksissä;
hän, joka nostaa pilvet maan ääristä, tekee salamat ja sateen ja tuo tuulen sen säilytyspaikoista;
hän, joka surmasi Egyptin esikoiset, sekä ihmisten että eläinten;
hän, joka lähetti tunnusteot ja ihmeet keskellesi, Egyptiä, faraota ja kaikkia hänen palvelijoitaan vastaan;
hän, joka kukisti suuret kansat ja tuotti surman väkeville kuninkaille,
Siihonille, amorilaisten kuninkaalle, ja Oogille, Baasanin kuninkaalle, ja kaikille Kanaanin valtakunnille
ja antoi heidän maansa perintöosaksi, perintöosaksi kansalleen Israelille.
Herra, nimesi pysyy iankaikkisesti, Herra, muistosi polvesta polveen.
Sillä Herra hankkii oikeuden kansalleen ja armahtaa palvelijoitaan.
Pakanoiden epäjumalat ovat hopeaa ja kultaa, ihmiskätten tekoa.
Niillä on suu, mutta ne eivät puhu. Niillä on silmät, mutta ne eivät näe,
niillä on korvat, mutta ne eivät kuule, eikä niiden suussa ole henkeä.
Niiden kaltaisia ovat niiden tekijät ja kaikki, jotka niihin turvaavat.
Te, Israelin suku, kiittäkää Herraa, te, Aaronin suku, kiittäkää Herraa.
Te, Leevin suku, kiittäkää Herraa, te, Herraa pelkäävät, kiittäkää Herraa.
Kohotkoon Herralle kiitos Siionista, hänelle, joka Jerusalemissa asuu. Halleluja!