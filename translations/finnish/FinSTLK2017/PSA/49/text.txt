Veisuunjohtajalle; koorahilaisten psalmi.
Kuulkaa tämä, kaikki kansat, ottakaa korviinne, kaikki maailman asukkaat,
sekä alhaiset että ylhäiset, niin rikkaat kuin köyhät.
Suuni puhuu viisautta, sydämeni miettii ymmärrystä.
Kallistan korvani kuulemaan mietelauseita, selitän ongelmani lyyraa soittaen.
Miksi pelkäisin pahoina päivinä, kun vainoojani vääryys piirittää minua?
He luottavat tavaroihinsa ja kerskuvat suuresta rikkaudestaan.
Kukaan ei voi veljeään lunastaa eikä hänestä Jumalalle sovitusta maksaa.
Sillä heidän sielujensa lunastus on hyvin kallis ja jää heiltä iäti suorittamatta,
vaikka hän eläisi iankaikkisesti eikä näkisi hautaa.
Vaan hänen täytyy nähdä, että viisaat kuolevat, että tyhmät ja järjettömätkin hukkuvat ja jättävät toisille omaisuutensa.
He luulevat, että heidän huoneensa pysyvät iäti ja heidän asuntonsa polvesta polveen. He nimittävät maatiloja nimensä mukaan.
Mutta ihminen, mahtavinkaan, ei pysy: hän on kuin eläimet, jotka hukkuvat.
Näin käy niiden, jotka luottavat itseensä, ja samoin heidän jäljessään niiden, jotka mieltyvät heidän puheisiinsa. Sela.
Kuin lammaslauma heidät viedään hautaan, kuolema heitä kaitsee. Jo huomenna oikeamieliset astuvat heidän ylitseen. Hauta kalvaa heidän hahmonsa, eikä heillä ole asuntoa.
Mutta minun sieluni Jumala lunastaa kuoleman vallasta, sillä hän ottaa minut hoivaansa. Sela.
Älä pelkää, jos joku rikastuu, jos hänen talonsa komeus karttuu.
Sillä kuollessaan hän ei ota mitään mukaansa, eikä hänen komeutensa astu alas hänen jäljessään.
Vaikka hän eläessään kiittää itseään siunatuksi, vaikka sinua ylistetään, kun vietät hyviä päiviä,
sinun täytyy mennä isiesi suvun luo, jotka eivät enää ikinä näe valoa.
Ihminen, mahtavinkin, on ymmärrystä vailla, hän on kuin eläimet, jotka hukkuvat.