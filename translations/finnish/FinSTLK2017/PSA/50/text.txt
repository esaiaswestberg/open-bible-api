Aasafin psalmi. Jumala, Herra Jumala, puhuu ja kutsuu maan esiin auringon noususta sen laskuun.
Siionista, jonka kauneus on täydellinen, Jumala ilmestyy kirkkaudessa.
Jumalamme tulee eikä vaikene, hänen edellään käy kuluttava tuli ja hänen ympärillään väkevä myrsky.
Hän kutsuu taivaat ylhäältä ja maan, tuomitakseen kansansa:
"Kootkaa eteeni pyhäni, jotka teurasuhreja uhraten ovat tehneet kanssani liiton."
Silloin taivaat julistavat hänen vanhurskauttaan, sillä Jumala on tuomari. Sela.
"Kuule, kansani, minä puhun; kuule, Israel, minä todistan sinun keskelläsi. Minä olen Jumala, sinun Jumalasi.
En minä nuhtele sinua teurasuhreistasi, ja sinun polttouhrisi ovat aina edessäni.
En minä ota härkiä talostasi enkä pukkeja tarhoistasi.
Sillä minun ovat kaikki metsän eläimet ja tuhansien vuorten karjat.
Minä tunnen kaikki vuorten linnut, ja kaikki, mikä kedolla liikkuu, on edessäni.
Jos minun olisi nälkä, en minä sitä sinulle sanoisi, sillä minun on maanpiiri ja kaikki, mitä siinä on.
Minäkö söisin härkien lihaa tai joisin pukkien verta?
Uhraa Jumalalle kiitos ja täytä lupauksesi Korkeimmalle,
ja avuksesi huuda minua hädän päivänä, niin minä tahdon auttaa sinua, ja sinun pitää kunnioittaa minua."
Mutta jumalattomalle Jumala sanoo: "Mikä sinä olet puhumaan minun käskyistäni ja ottamaan liittoni suuhusi?
Sinä, joka vihaat kuritusta ja heität sanani selkäsi taakse!
Jos sinä näet varkaan, sinä miellyt häneen, ja sinä pidät yhtä avionrikkojien kanssa.
Sinä päästät suusi puhumaan pahaa, ja kielesi punoo petosta.
Sinä istut ja puhut veljeäsi vastaan, sinä panettelet äitisi poikaa.
Näitä sinä teet, ja minäkö olisin vaiti? Luuletko, että minä olen kaltaisesi? Minä nuhtelen sinua ja asetan nämä silmiesi eteen.
Ymmärtäkää tämä, te, jotka Jumalan unohdatte, etten minä raatelisi, eikä olisi pelastajaa.
Se, joka kiitosta uhraa, kunnioittaa minua. Sen, joka ottaa tiestään vaarin, annan nähdä Jumalan autuuden."