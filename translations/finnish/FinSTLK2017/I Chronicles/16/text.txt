Kun he olivat tuoneet Jumalan arkin ja asettaneet sen telttamajaan, jonka Daavid oli sille pystyttänyt, he uhrasivat polttouhreja ja rauhanuhreja Jumalan edessä.
Kun Daavid oli uhrannut polttouhrin ja rauhanuhrit, hän siunasi kansan Herran nimeen.
Hän jakoi kaikille israelilaisille, sekä miehille että naisille, kullekin leipäkakun, palan lihaa ja rypälekakun.
Hän asetti Herran arkin eteen leeviläisiä palvelemaan ja kunnioittamaan, kiittämään ja ylistämään Herraa, Israelin Jumalaa:
Aasafin johtajaksi, toiseksi Sakarjan, sitten Jegielin, Semiramotin, Jehielin, Mattitjan, Eliabin, Benajan, Oobed-Edomin ja Jegielin soittamaan harpuilla ja lyyroilla, Aasafin helistäessä symbaaleja
ja pappien, Benajan ja Jahasielin, soittaessa taukoamatta torvia Jumalan liitonarkin edessä.
Silloin, sinä päivänä, Daavid asetti Aasafin ja hänen veljensä ensi kerran kiittämään Herraa näin:
"Kiittäkää Herraa, julistakaa hänen nimeään, tehkää hänen suuret tekonsa tiettäviksi kansojen keskuudessa
Laulakaa hänelle, veisatkaa hänelle, puhukaa kaikista hänen ihmeistään.
Kerskatkaa hänen pyhässä nimessään. Iloitkoon niiden sydän, jotka Herraa etsivät.
Kysykää Herraa ja hänen voimaansa, etsikää alati hänen kasvojaan.
Muistakaa hänen ihmetekojaan, jotka hän on tehnyt, hänen ihmeitään ja hänen suunsa tuomioita,
te Israelin, hänen palvelijansa, siemen, Jaakobin lapset, te hänen valittunsa.
Hän, Herra, on Jumalamme. Hänen tuomionsa käyvät yli koko maan.
Muistakaa hänen liittonsa iankaikkisesti, hamaan tuhansiin polviin, sana, jonka hän on säätänyt,
liitto, jonka hän teki Aabrahamin kanssa, ja hänen Iisakille vannomansa vala.
Hän vahvisti sen käskyksi Jaakobille, Israelille ikuiseksi liitoksi.
Hän sanoi: 'Sinulle annan Kanaanin maan. Olkoon se perintöosanne.'
Teitä oli vähäinen joukko, vain harvoja, ja te olitte siellä muukalaisia.
He vaelsivat kansasta kansaan ja yhdestä valtakunnasta toiseen kansakuntaan.
Hän ei sallinut kenenkään heitä vahingoittaa, ja hän rankaisi kuninkaita heidän tähtensä:
'Älkää koskeko Messiaaseeni, älkää tehkö pahaa Profeetalleni.'
Veisatkaa Herralle, kaikki maa, julistakaa päivästä päivään hänen pelastustekojaan.
Ilmoittakaa pakanoiden keskellä hänen kunniansa, hänen ihmeensä kaikkien kansojen seassa.
Sillä Herra on suuri ja sangen ylistettävä, hän on pelottava yli kaikkien jumalien.
Sillä kaikki pakanakansojen jumalat ovat epäjumalia, mutta Herra on tehnyt taivaat.
Kirkkaus ja kunnia on hänen kasvojensa edessä, väkevyys ja riemu hänen asuinsijassaan.
Antakaa Herralle, te kansojen sukukunnat, antakaa Herralle kunnia ja väkevyys.
Antakaa Herralle hänen nimensä kunnia, tuokaa lahjoja ja tulkaa hänen kasvojensa eteen, kumartakaa Herraa pyhässä kaunistuksessa.
Vaviskaa hänen kasvojensa edessä, kaikki maa. Maanpiiri pysyy lujana eikä horju.
Iloitkoot taivaat, ja riemuitkoon maa, ja sanottakoon pakanoiden keskuudessa: 'Herra on kuningas!'
Pauhatkoon meri ja kaikki, mitä siinä on. Ihastukoot kedot ja kaikki, mitä niissä on,
riemuitkoot silloin metsän puut Herran edessä, sillä hän saapuu tuomitsemaan maata.
Kiittäkää Herraa, sillä hän on hyvä, sillä hänen armonsa pysyy iankaikkisesti.
Sanokaa: 'Pelasta meidät, sinä pelastuksemme Jumala, kokoa ja vapahda meidät pakanoiden seasta, että kiittäisimme sinun pyhää nimeäsi ja kerskaisimme ylistyksestäsi.'
Ylistetty olkoon Herra, Israelin Jumala, iankaikkisesta iankaikkiseen." Kaikki kansa sanoi: "Aamen", ja ylisti Herraa.
Hän [Daavid] asetti Aasafin ja hänen veljensä Herran liitonarkin eteen tekemään vakituista palvelusta arkin edessä, kunakin päivänä sen päivän palveluksen,
mutta Oobed-Edomin ja heidän veljensä, yhteensä kuusikymmentä kahdeksan, nimittäin Oobed-Edomin, Jeditunin pojan, ja Hoosan, ovenvartijoiksi.
Pappi Saadokin ja hänen veljensä, papit, hän asetti Herran asumuksen eteen, uhrikukkulalle, joka on Gibeonissa,
uhraamaan polttouhreja Herralle polttouhrialttarilla, aina aamuin ja illoin, kaikki niin kuin on kirjoitettuna Herran laissa, jonka hän on antanut Israelille.
Heidän kanssaan olivat Heeman ja Jedutun sekä muut valitut, nimeltä mainitut, kiittämässä Herraa siitä, että hänen armonsa pysyy iankaikkisesti.
Näiden, Heemanin ja Jedutunin, hallussa oli torvet ja symbaalit soittajia varten sekä muut soittimet Jumalan virttä varten. Jedutunin pojat vartioivat ovia.
Kaikki kansa lähti kukin kotiinsa, ja Daavid kääntyi takaisin siunaamaan perhettään.