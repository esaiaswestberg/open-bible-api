Mutta saatana nousi Israelia vastaan ja yllytti Daavidin laskemaan Israelin.
Daavid sanoi Jooabille ja kansan päämiehille: "Menkää ja laskekaa Israel Beersebasta Daaniin asti ja ilmoittakaa minulle, että saan tietää heidän lukumääränsä."
Jooab vastasi: "Herra lisätköön kansansa, olkoon se kuinka suuri tahansa, satakertaiseksi. Ovathan he, herrani, kuningas, kaikki herrani palvelijoita. Miksi herrani pyytää tätä? Miksi Israel näin joutuisi vikapääksi?"
Kuitenkin kuninkaan sana velvoitti Jooabia, ja Jooab lähti ja kierteli koko Israelin. Sitten hän tuli Jerusalemiin.
Jooab ilmoitti Daavidille kansan lasketun lukumäärän: koko Israelissa oli miljoona satatuhatta sotakuntoista miekkamiestä, ja Juudassa oli neljäsataa seitsemänkymmentä tuhatta miekkamiestä.
Leevistä ja Benjaminista hän ei pitänyt katselmusta yhdessä muiden kanssa, sillä kuninkaan käsky oli Jooabille kauhistus.
Mutta tämä asia oli Jumalan silmissä paha, ja hän löi Israelia.
Daavid sanoi Jumalalle: "Minä olen tehnyt suuren synnin tehdessäni tämän. Mutta anna nyt anteeksi palvelijasi rikos, sillä olen menetellyt hyvin tyhmästi."
Herra puhui Gaadille, Daavidin näkijälle, näin: "Mene ja puhu Daavidille:
Näin sanoo Herra: Kolme minä asetan eteesi: valitse itsellesi niistä yksi, teen sen sinulle."
Niin Gaad meni Daavidin luo ja sanoi hänelle: "Näin sanoo Herra: Valitse itsellesi
joko kolme nälkävuotta tai kolme kuukautta hävitystä ahdistajaisi vainotessa, vihollistesi miekka kintereilläsi, tai kolmeksi päiväksi Herran miekka ja rutto maahan, Herran enkeli tuottamaan tuhoa koko Israelin alueelle. Katso nyt, mitä minä vastaan hänelle, joka minut lähetti."
Daavid vastasi Gaadille: "Olen suuressa hädässä. Tahdon langeta Herran käsiin, sillä hänen laupeutensa on sangen suuri, – ihmisten käsiin en tahdo langeta."
Niin Herra antoi ruton tulla Israeliin, ja Israelista kaatui seitsemänkymmentä tuhatta miestä.
Jumala lähetti enkelin Jerusalemia vastaan tuhoamaan sitä. Kun se sitä tuhosi, Herra katsoi siihen ja katui sitä pahaa ja sanoi tuhoojaenkelille: "Jo riittää, laske kätesi alas." Herran enkeli seisoi silloin jebusilaisen Ornanin puimatantereen luona.
Kun Daavid nosti silmänsä ja näki Herran enkelin seisovan maan ja taivaan välillä, kädessään paljastettu miekka ojennettuna Jerusalemin yli, Daavid ja vanhimmat lankesivat säkkeihin verhottuina kasvoilleen.
Daavid sanoi Jumalalle: "Minähän käskin laskea kansan, ja minä siis olen se, joka olen tehnyt syntiä ja menetellyt pahoin. Mutta nämä lampaani, mitä he ovat tehneet? Herra, Jumalani, sattukoon kätesi minuun ja isäni perheeseen, mutta ei sinun kansaasi, sille vitsaukseksi."
Herran enkeli käski Gaadin sanoa Daavidille, että Daavid menisi pystyttämään Herralle alttarin jebusilaisen Ornanin puimatantereelle.
Daavid meni sen sanan mukaan, jonka Gaad oli Herran nimeen puhunut.
Kun Ornan kääntyi, hän näki enkelin, ja hänen neljä poikaansa piiloutui, sillä Ornan oli puimassa vehnää.
Mutta Daavid meni Ornanin luo, ja kun Ornan katsoi ylös ja näki Daavidin, hän lähti puimatantereelta ja kumartui Daavidin eteen kasvoilleen maahan.
Daavid sanoi Ornanille: "Anna minulle puimatantereen paikka rakentaakseni siihen Herralle alttarin. Anna se minulle täydestä hinnasta, että vitsaus taukoaisi kansasta."
Ornan vastasi Daavidille: "Ota se itsellesi, ja herrani, kuningas, tehköön, mitä hyväksi näkee. Katso, annan härät polttouhriksi ja puimaäkeet polttopuiksi sekä vehnänjyvät ruokauhriksi. Annan ne kaikki."
Mutta kuningas Daavid sanoi Ornanille: "Ei niin, vaan totisesti ostan ne sinulta täydestä hinnasta. Sillä minä en ota Herralle sitä, mikä on sinun, enkä uhraa ilmaiseksi saatua polttouhria."
Daavid antoi Ornanille siitä paikasta kuudensadan sekelin painon kultaa.
Daavid rakensi sinne alttarin Herralle ja uhrasi polttouhreja ja rauhanuhreja, ja kun hän huusi Herraa, vastasi Herra tulella, jonka hän lähetti taivaasta polttouhrialttarille.
Herra käski enkelin pistää miekkansa tuppeen.
Siihen aikaan kun Daavid näki, että Herra oli kuullut häntä jebusilaisen Ornanin puimatantereella, hän uhrasi siellä.
Mutta Herran asumus, jonka Mooses oli teettänyt erämaassa, ja polttouhrialttari olivat siihen aikaan Gibeonin uhrikukkulalla.
Eikä Daavid rohjennut mennä Jumalan eteen etsimään häntä, sillä hän oli pelästynyt Herran enkelin miekkaa.