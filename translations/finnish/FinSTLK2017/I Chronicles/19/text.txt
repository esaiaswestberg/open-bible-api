Sen jälkeen ammonilaisten kuningas Naahas kuoli, ja hänen poikansa tuli kuninkaaksi hänen jälkeensä.
Daavid sanoi: "Minä osoitan laupeutta Haanunille, Naahaan pojalle, sillä hänen isänsä osoitti laupeutta minulle." Daavid lähetti sanansaattajat lohduttamaan häntä hänen isänsä kuoleman johdosta. Kun Daavidin palvelijat tulivat ammonilaisten maahan Haanunin luo lohduttamaan häntä,
ammonilaisten päämiehet sanoivat Haanunille: "Kunnioittaako Daavid isääsi, kun hän lähettää lohduttajia luoksesi? Varmaankin hänen palvelijansa ovat tulleet luoksesi tutkimaan ja hävittämään ja vakoilemaan maata."
Haanun otatti kiinni Daavidin palvelijat, ajatti heidän partansa ja leikkautti toisen puolen heidän vaatteistaan, lonkkia myöten, ja lähetti heidät menemään.
Kun tultiin kertomaan Daavidille miehistä, hän lähetti sanan heitä vastaan, sillä miehiä oli pahasti häväisty. Kuningas käski sanoa: "Jääkää Jerikoon, kunnes partanne on kasvanut, ja palatkaa."
Kun ammonilaiset huomasivat joutuneensa Daavidin vihoihin, Haanun ja ammonilaiset lähettivät tuhat talenttia hopeaa palkatakseen itselleen Mesopotamiasta, Maakan Aramista ja Soobasta sotavaunuja ja ratsumiehiä.
He palkkasivat itselleen kolmekymmentäkaksi tuhatta sotavaunua sekä Maakan kuninkaan ja hänen väkensä. Nämä tulivat ja leiriytyivät Meedeban edustalle. Ammonilaiset kokoontuivat kaupungeistaan ja lähtivät sotaan.
Kun Daavid kuuli sen, hän lähetti Jooabin ja koko sankareiden sotajoukon.
Ammonilaiset lähtivät ja asettuivat sotarintamaan kaupungin portin edustalle, mutta kuninkaat, jotka olivat tulleet sinne, olivat eri joukkona kedolla.
Kun Jooab näki, että häntä uhkasi hyökkäys edestä ja takaa, hän valitsi miehiä kaikista Israelin valioista ja asettui rintamaan aramilaisia vastaan.
Mutta muun väen hän antoi veljensä Abisain johtoon. Nämä asettuivat taistelurintamaan ammonilaisia vastaan.
Hän sanoi: "Jos aramilaiset tulevat minulle ylivoimaisiksi, niin tule avukseni: jos taas ammonilaiset tulevat sinulle ylivoimaisiksi, autan sinua.
Ole luja, ja pysykäämme lujina kansamme puolesta ja Jumalamme kaupunkien puolesta. Tehköön sitten Herra, minkä hyväksi näkee."
Jooab ja väki, joka oli hänen kanssaan, ryhtyi taisteluun aramilaisia vastaan, ja nämä pakenivat häntä.
Kun ammonilaiset näkivät aramilaisten pakenevan, hekin pakenivat hänen veljeään Abisaita ja menivät kaupunkiin. Mutta Jooab lähti Jerusalemiin.
Kun aramilaiset näkivät, että Israel oli voittanut heidät, he lähettivät sanansaattajat nostattamaan niitä aramilaisia, jotka asuivat tuolla puolella Eufrat-virran ja joita johti Soofak, Hadareserin sotapäällikkö.
Kun se ilmoitettiin Daavidille, hän kokosi koko Israelin ja meni Jordanin yli, ja tultuaan heitä lähelle hän asettui sotarintamaan heitä vastaan. Kun Daavid oli asettunut rintamaan aramilaisia vastaan, nämä ryhtyivät taisteluun hänen kanssaan.
Mutta aramilaiset pakenivat Israelia, ja Daavid tappoi aramilaisilta seitsemäntuhatta vaunuhevosta ja neljäkymmentä tuhatta jalkamiestä ja surmasi heidän sotapäällikkönsä Soofakin.
Kun Hadareserin palvelijat näkivät, että Israel oli voittanut heidät, he tekivät Daavidin kanssa rauhan ja palvelivat häntä. Aramilaiset eivät enää tahtoneet auttaa ammonilaisia.