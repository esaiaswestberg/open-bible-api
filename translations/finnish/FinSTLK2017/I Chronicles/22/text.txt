Daavid sanoi: "Tässä olkoon Herran Jumalan temppeli ja tässä alttari Israelin polttouhria varten."
Daavid käski koota muukalaiset, jotka olivat Israelin maassa. Hän asetti kivenhakkaajia hakkaamaan kiviä Jumalan temppelin rakentamiseksi.
Daavid hankki paljon rautaa portin ovien nauloiksi ja sinkilöiksi ja niin paljon vaskea, ettei se ollut punnittavissa,
sekä suunnattomat määrät setripuita, sillä siidonilaiset ja tyyrolaiset toivat paljon setripuita Daavidille.
Sillä Daavid ajatteli: "Poikani Salomo on nuori ja hento, mutta Herralle rakennettavan temppelin tulee olla hyvin suuri, niin että sitä mainitaan ja kiitetään kaikissa maissa. Minä siis hankin hänelle varastot." Daavid hankki ennen kuolemaansa suuret varastot.
Hän kutsui poikansa Salomon ja käski hänen rakentaa temppelin Herralle, Israelin Jumalalle.
Daavid sanoi Salomolle: "Poikani, minä aioin itse rakentaa temppelin Herran, Jumalani, nimelle.
Mutta minulle tuli tämä Herran sana: 'Sinä olet vuodattanut paljon verta ja käynyt suuria sotia. Sinä et ole rakentava temppeliä nimelleni, koska olet vuodattanut niin paljon verta maahan edessäni.
Katso, sinulle on syntyvä poika. Hänestä on tuleva rauhan mies, ja annan hänen päästä rauhaan kaikilta hänen ympärillään asuvilta vihollisilta, sillä Salomo on oleva hänen nimensä, ja minä annan rauhan ja levon Israelille hänen päivinään.
Hän on rakentava temppelin minun nimelleni. Hän on oleva poikani, ja minä olen oleva hänen Isänsä. Minä vahvistan hänen kuninkuutensa valtaistuimen ikiajoiksi.'
Olkoon siis Herra kanssasi, poikani, että menestyisit ja saisit rakennetuksi temppelin Herralle, Jumalallesi, niin kuin hän on sinusta puhunut.
Antakoon vain Herra sinulle älyä ja ymmärrystä ja asettakoon sinut hallitsemaan Israelia ja noudattamaan Herran, Jumalasi, lakia.
Silloin menestyt, jos tarkasti noudatat niitä käskyjä ja oikeuksia, jotka Herra antoi Moosekselle Israelia varten. Ole luja ja rohkea, älä pelkää äläkä arkaile.
Katso, vaivanalaisenakin olen hankkinut Herran temppeliä varten satatuhatta talenttia kultaa ja tuhat kertaa tuhat talenttia hopeaa sekä vaskea ja rautaa niin paljon, ettei se ole punnittavissa, sillä sitä on erittäin paljon. Olen myös hankkinut hirsiä ja kiviä, ja sinä saat hankkia vielä lisää.
Paljon on sinulla myös työmiehiä, kivenhakkaajia, muurareita, puuseppiä ja kaikenlaisen työn taitajia.
Kullalla, hopealla, vaskella ja raudalla ei ole määrää. Nouse, ryhdy työhön, ja Herra olkoon kanssasi!"
Daavid käski kaikkia Israelin päämiehiä auttamaan poikaansa Salomoa sanoen:
"Onhan Herra, Jumalanne, ollut kanssanne ja suonut teidän päästä joka taholla rauhaan, sillä hän on antanut maan asukkaat käsiini ja maa on tehty alamaiseksi Herralle ja hänen kansalleen.
Antakaa siis sydämenne ja sielunne etsimään Herraa, Jumalaanne. Nouskaa ja rakentakaa Herran, Jumalan, pyhäkkö, että Herran liitonarkki ja Jumalan pyhä kalusto voitaisiin viedä temppeliin, joka on rakennettava Herran nimelle."