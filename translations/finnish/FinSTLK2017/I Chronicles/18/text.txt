Sen jälkeen Daavid voitti filistealaiset ja nöyryytti heidät. Hän otti Gatin ja sen tytärkaupungit filistealaisten käsistä.
Hän voitti myös mooabilaiset, ja mooabilaiset tulivat Daavidin veronalaisiksi palvelijoiksi.
Samoin Daavid voitti Hadareserin, Sooban kuninkaan, Hamatin suunnalla, kun tämä oli menossa lujittamaan valtaansa Eufrat-virran rannoille.
Daavid otti häneltä tuhat vaunuhevosta, seitsemäntuhatta ratsumiestä ja kaksikymmentä tuhatta jalkamiestä, ja Daavid katkoi kaikilta vaunuhevosilta vuohisjänteet. Ainoastaan sata vaunuhevosta hän niistä säästi.
Kun Damaskon aramilaiset tulivat auttamaan Hadareseria, Sooban kuningasta, Daavid voitti kaksikymmentäkaksi tuhatta aramilaista.
Daavid asetti maaherroja Damaskon Aramiin, ja aramilaiset tulivat Daavidin veronalaisiksi palvelijoiksi. Herra antoi Daavidille voiton, mihin tahansa tämä meni.
Daavid otti ne kultavarustukset, jotka Hadareserin palvelijoilla oli yllään, ja vei ne Jerusalemiin.
Mutta Hadareserin kaupungeista, Tibhatista ja Kuunista, Daavid otti erittäin paljon vaskea. Siitä Salomo teetti vaskimeren, pylväät ja vaskiesineet.
Kun Toou, Hamatin kuningas, kuuli, että Daavid oli voittanut Hadareserin, Sooban kuninkaan, koko sotajoukon,
hän lähetti poikansa Hadoramin kuningas Daavidin luo tervehtimään häntä ja onnittelemaan häntä siitä, että hän oli taistellut Hadareserin kanssa ja voittanut hänet. Hadareser oli näet ollut Tooun vastustaja. Hänellä oli mukanaan kaikenlaisia kulta-, hopea- ja vaskiesineitä.
Nekin kuningas Daavid pyhitti Herralle samoin kuin hopean ja kullan, minkä hän oli ottanut kaikilta kansoilta: Edomilta, Mooabilta, ammonilaisilta, filistealaisilta ja Amalekilta.
Kun Abisai, Serujan poika, oli Suolalaaksossa voittanut edomilaiset, kahdeksantoista tuhatta miestä,
hän asetti maaherroja Edomiin, ja kaikki edomilaiset tulivat Daavidin palvelijoiksi. Herra antoi Daavidille voiton, mihin tahansa Daavid meni.
Daavid hallitsi koko Israelia ja teki kaikelle kansalleen sitä, mikä on oikeus ja vanhurskaus.
Jooab, Serujan poika, oli sotajoukon ylipäällikkönä, ja Joosafat, Ahiludin poika, oli kanslerina.
Saadok, Ahitubin poika, ja Abimelek, Ebjatarin poika, olivat pappeina, ja Savsa oli kirjurina.
Benaja, Joojadan poika, oli kreettien ja pleettien päällikkönä, mutta Daavidin pojat olivat ensimmäiset kuninkaan rinnalla.