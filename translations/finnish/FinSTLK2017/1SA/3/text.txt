Poikanen Samuel palveli Herraa Eelin johdolla. Mutta Herran sana oli harvinainen siihen aikaan, eivätkä näyt olleet tavallisia.
Siihen aikaan tapahtui kerran, kun Eeli, jonka silmiä alkoi hämärtää, ettei hän voinut nähdä, makasi paikallaan
eikä Jumalan lamppu ollut vielä sammunut ja Samuel makasi Herran temppelissä, jossa Jumalan arkki oli,
että Herra kutsui Samuelia. Hän vastasi: "Tässä olen."
Hän riensi Eelin luo ja sanoi: "Tässä olen, kutsuit minua." Mutta hän vastasi: "En minä kutsunut. Pane jälleen maata." Hän meni ja pani maata.
Mutta Herra kutsui taas Samuelia. Samuel nousi ja meni Eelin luo ja sanoi: "Tässä olen, kutsuit minua." Mutta tämä vastasi: "En minä kutsunut, poikani. Pane jälleen maata."
Samuel ei silloin vielä tuntenut Herraa, eikä Herran sana ollut vielä ilmestynyt hänelle.
Herra kutsui Samuelia vielä kolmannen kerran. Hän nousi ja meni Eelin luo ja sanoi: "Tässä olen, kutsuit minua." Silloin Eeli ymmärsi, että Herra oli kutsunut poikasta.
Eeli sanoi Samuelille: "Mene ja pane maata. Jos sinua vielä kutsutaan, sano: 'Puhu, Herra, palvelijasi kuulee.'" Samuel meni ja pani maata paikalleen.
Herra tuli, seisoi ja huusi kuten edellisilläkin kerroilla: "Samuel, Samuel!" Samuel vastasi: "Puhu, palvelijasi kuulee."
Herra sanoi Samuelille: "Katso, minä teen Israelissa sellaisen teon, että joka sen kuulee, sen molemmat korvat soivat.
Sinä päivänä minä toteutan Eelille kaiken, mitä hänen sukuaan vastaan olen puhunut, alusta loppuun asti.
Ilmoitan hänelle, että minä tuomitsen hänen sukunsa ikiajoiksi sen rikoksen tähden, kun hän tiesi poikiensa pilkkaavan Jumalaa eikä pannut heitä kuriin.
Sen tähden olen vannonut Eelin suvusta: 'Totisesti, Eelin suvun rikosta ei koskaan soviteta, ei teurasuhrilla eikä ruokauhrilla.'"
Samuel makasi aamuun asti ja avasi Herran huoneen ovet. Eikä Samuel uskaltanut kertoa Eelille näkyä.
Mutta Eeli kutsui Samuelin ja sanoi: "Samuel, poikani!" Hän vastasi: "Tässä olen."
Hän sanoi: "Mikä oli asia, josta hän sinulle puhui? Älä salaa sitä minulta. Jumala rangaiskoon sinua nyt ja vasta, jos salaat minulta mitään siitä, mitä hän sinulle puhui."
Samuel kertoi hänelle kaiken eikä salannut häneltä mitään. Hän sanoi: "Hän on Herra, hän tehköön, minkä hyväksi näkee."
Samuel kasvoi, ja Herra oli hänen kanssaan eikä antanut yhdenkään hänen sanoistaan pudota maahan.
Koko Israel Daanista Beersebaan asti tiesi, että Samuelille oli uskottu Herran profeetan tehtävä.
Herra ilmestyi edelleenkin Siilossa. Herra ilmestyi näet Samuelille Siilossa Herran sanan kautta,