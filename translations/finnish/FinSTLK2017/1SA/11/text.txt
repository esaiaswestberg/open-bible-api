Ammonilainen Naahas meni ylös ja piiritti Gileadin Jaabesta. Niin kaikki Jaabeksen miehet sanoivat Naahaalle: "Tee liitto kanssamme, niin palvelemme sinua."
Mutta ammonilainen Naahas vastasi heille: "Sillä ehdolla teen liiton kanssanne, että saan puhkaista jokaiselta teiltä oikean silmän ja tuottaa koko Israelille häpeän."
Jaabeksen vanhimmat sanoivat hänelle: "Jätä meidät rauhaan seitsemäksi päiväksi, niin lähetämme sanansaattajia kaikkialle Israelin alueelle. Ellei kukaan meitä auta, antaudumme sinulle."
Sanansaattajat tulivat Saulin Gibeaan ja puhuivat asian kansalle. Kaikki kansa korotti äänensä ja itki.
Katso, Saul tuli kävellen härkien perässä pellolta. Saul kysyi: "Mikä kansalla on, kun he itkevät?" He kertoivat hänelle Jaabeksen miesten asian.
Kun Saul kuuli nämä sanat, Jumalan Henki tuli häneen, ja hän vihastui kovin.
Hän otti härkäparin, paloitteli härät ja lähetti kappaleet kaikkialle Israelin alueelle sanansaattajien mukana ja käski sanoa: "Näin tehdään jokaisen härille, joka ei seuraa Saulia ja Samuelia." Herran kauhu valtasi kansan, niin että he lähtivät yhtenä miehenä.
Hän piti katselmuksen heistä Besekissä. Iraelilaisia oli kolmesataa tuhatta ja Juudan miehiä kolmekymmentä tuhatta.
He sanoivat sanansaattajille, jotka olivat tulleet: "Sanokaa näin Gileadin Jaabeksen miehille: 'Huomenna auringon ollessa polttavimmillaan te saatte apua.'" Sanansaattajat tulivat ja ilmoittivat sen Jaabeksen miehille, ja nämä ilahtuivat.
Jaabeksen miehet sanoivat: "Huomenna tulemme ulos luoksenne, ja te saatte tehdä meille, mitä hyväksi näette."
Seuraavana päivänä Saul jakoi kansan kolmeen joukkoon, ja he tunkeutuivat leiriin aamuvartion aikana ja voittivat ammonilaiset surmaten heitä, kunnes päivä tuli palavimmilleen. Jäljelle jääneet hajaantuivat, niin ettei heistä jäänyt kahta yhteen.
Kansa sanoi Samuelille: "Ketkä olivat ne, jotka sanoivat: 'Saulko tulisi meidän kuninkaaksemme?' Antakaa tänne ne miehet surmataksemme heidät."
Mutta Saul sanoi: "Tänä päivänä ei ketään surmata, sillä tänä päivänä Herra on antanut voiton Israelille."
Samuel sanoi kansalle: "Tulkaa, menkäämme Gilgaliin ja uudistakaamme siellä kuninkuus."
Kaikki kansa meni Gilgaliin ja teki Saulin kuninkaaksi siellä, Herran edessä Gilgalissa, ja he uhrasivat siellä rauhanuhreja Herran edessä. Saul ja kaikki Israelin miehet iloitsivat siellä suuresti.