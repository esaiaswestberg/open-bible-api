Herra sanoi Samuelille: "Kuinka kauan sinä suret Saulia? Minähän olen hylännyt hänet, niin ettei hän saa enää olla Israelin kuninkaana. Täytä sarvesi öljyllä ja mene. Lähetän sinut beetlehemiläisen Iisain luo, sillä hänen pojistaan olen katsonut itselleni kuninkaan."
Mutta Samuel sanoi: "Kuinka menen sinne? Jos Saul saa sen kuulla, hän tappaa minut." Herra vastasi: "Ota mukaasi vasikka ja sano: 'Minä tulin uhraamaan Herralle.'
Kutsu sitten Iisai uhrille, niin minä ilmoitan sinulle, mitä sinun on tehtävä, ja voitele minulle se, jonka sinulle sanon."
Samuel teki, kuten Herra oli puhunut. Mutta kun hän saapui Beetlehemiin, kaupungin vanhimmat tulivat vavisten häntä vastaan ja kysyivät: "Tietääkö tulosi rauhaa?"
Hän vastasi: "Rauhaa. Minä olen tullut uhraamaan Herralle. Pyhittäytykää ja tulkaa kanssani uhrille." Niin hän pyhitti Iisain ja hänen poikansa ja kutsui heidät uhrille.
Kun he tulivat ja hän näki Eliabin, hän ajatteli: "Varmaan tässä on nyt Herran edessä hänen voideltunsa."
Mutta Herra sanoi Samuelille: "Älä katso hänen näköään äläkä kookasta vartaloaan, sillä olen hänet hylännyt. Sillä ei ole, niin kuin ihminen näkee: ihminen näkee ulkomuodon, mutta Herra näkee sydämen."
Iisai kutsui Abinadabin ja toi hänet Samuelin eteen. Mutta hän sanoi: "Ei ole Herra tätäkään valinnut."
Silloin Iisai toi Samman esille. Mutta hän sanoi: "Ei ole Herra tätäkään valinnut."
Iisai toi seitsemän poikaansa Samuelin eteen. Mutta Samuel sanoi Iisaille: "Herra ei ole valinnut näistä ketään."
Samuel kysyi Iisailta: "Siinäkö olivat kaikki nuorukaiset?" Hän vastasi: "Vielä on nuorin jäljellä, mutta hän on kaitsemassa lampaita." Samuel sanoi Iisaille: "Lähetä noutamaan hänet, sillä emme istu ruualle, ennen kuin hän tulee tänne."
Tämä haetti hänet, ja hän oli verevä, kaunissilmäinen ja komea näöltään. Herra sanoi: "Nouse ja voitele tämä, sillä hän se on."
Samuel otti öljysarven ja voiteli hänet hänen veljiensä keskellä. Herran Henki tuli Daavidiin siitä päivästä lähtien ja yhä edelleen. Samuel nousi ja meni Raamaan.
Mutta Herran Henki poistui Saulista, ja Herran lähettämä paha henki vaivasi häntä.
Saulin palvelijat sanoivat hänelle: "Katso, Jumalan lähettämä paha henki vaivaa sinua.
Käskeköön vain herramme, niin palvelijasi, jotka ovat edessäsi, etsivät miehen, joka osaa soittaa lyyraa, että hän, kun Jumalan lähettämä paha henki tulee sinuun, soittaisi sitä, ja sinun olisi parempi olla."
Silloin Saul sanoi palvelijoilleen: "Katsokaa minulle mies, joka on taitava soittaja, ja tuokaa hänet luokseni."
Eräs nuorista miehistä vastasi ja sanoi: "Katso, minä olen nähnyt beetlehemiläisellä Iisailla pojan, joka osaa soittaa ja joka on kunnon mies ja sotilas sekä ymmärtäväinen puheiltaan ja komea mies, ja Herra on hänen kanssaan."
Saul lähetti sanansaattajat Iisain luo ja käski sanoa: "Lähetä luokseni poikasi Daavid, joka kaitsee lampaita."
Iisai otti aasin sekä leipää, viinileilin ja kilin ja lähetti ne poikansa Daavidin mukana Saulille.
Daavid tuli Saulin luo ja rupesi palvelemaan häntä. Hän tuli hänelle hyvin rakkaaksi ja pääsi hänen aseenkantajakseen.
Saul lähetti sanan Iisaille ja käski sanoa: "Anna Daavidin jäädä minua palvelemaan, sillä hän on saanut armon silmieni edessä."
Niin usein kuin Jumalan lähettämä henki tuli Sauliin, Daavid otti lyyran ja soitti sitä. Silloin Saulin oli helpompi ja parempi olla, ja paha henki väistyi hänestä.