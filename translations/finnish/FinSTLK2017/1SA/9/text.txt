Benjaminissa oli mies, hyvin varakas, nimeltä Kiis, Abielin poika, joka oli Serorin poika, joka Bekoratin poika, joka Afiahin poika, joka erään benjaminilaisen miehen poika.
Hänellä oli poika, nimeltä Saul, nuori, komea mies. Israelilaisten joukossa ei ollut komeampaa miestä kuin hän: hän oli päätään pitempi kaikkea kansaa.
Kiisiltä, Saulin isältä, olivat aasintammat joutuneet kadoksiin, ja Kiis sanoi pojalleen Saulille: "Ota palvelijoista joku mukaasi, nouse ja mene etsimään aasintammoja."
Hän kulki Efraimin vuoriston halki, ja hän kulki Salisan maan halki, mutta he eivät löytäneet niitä. Sitten he kulkivat Saalimin maan halki, eikä niitä ollut sielläkään. Sitten he kulkivat Benjaminin maan halki eivätkä löytäneet niitä.
Kun he olivat tulleet Suufin maahan, Saul sanoi palvelijalleen, joka oli hänellä mukana: "Tule, palatkaamme. Muuten isäni käy levottomaksi tähtemme ja jättää mielestään aasintammat."
Mutta palvelija sanoi hänelle: "Katso, tässä kaupungissa on Jumalan mies, arvossa pidetty mies. Kaikki, mitä hän sanoo, varmasti toteutuu. Menkäämme nyt sinne. Kenties hän ilmaisee meille jotakin matkasta, jolla olemme."
Niin Saul sanoi palvelijalleen: "Jos menemme sinne, niin mitä viemme miehelle? Sillä leipä on loppunut repuistamme, eikä meillä ole muutakaan lahjaa vietäväksi Jumalan miehelle. Vai onko meillä mitään?"
Palvelija vastasi vielä Saulille ja sanoi: "Katso, tässä on minulla neljännes sekeliä hopeaa. Minä annan sen Jumalan miehelle, että hän ilmaisisi meille jotakin matkastamme."
– Muinoin sanottiin Israelissa, kun mentiin kysymään Jumalalta, näin: "Tulkaa, menkäämme näkijän luo." Sillä sitä, jota nyt sanotaan profeetaksi, kutsuttiin muinoin näkijäksi. –
Saul vastasi palvelijalleen: "Puheesi on hyvä, tule, menkäämme." He menivät kaupunkiin, jossa Jumalan mies oli.
Kun he nousivat rinnettä ylös kaupunkiin, he kohtasivat tyttöjä, jotka olivat menossa ammentamaan vettä. Näiltä he kysyivät: "Onko näkijä täällä?"
Nämä vastasivat heille ja sanoivat: "On, katso, hän on tuolla edessäpäin. Riennä, sillä hän on juuri nyt tullut kaupunkiin, koska kansalla tänä päivänä on teurasuhrit uhrikukkulalla.
Kun tulette kaupunkiin, tapaatte hänet, ennen kuin hän menee uhrikukkulalle aterioimaan. Sillä kansa ei aterioi, ennen kuin hän tulee. Kun hän on siunannut uhrin, sitten vasta kutsuvieraat aterioivat. Menkää siis sinne, sillä juuri nyt tapaatte hänet."
Niin he menivät kaupunkiin. Kun he tulivat kaupunkiin, katso, Samuel tuli heitä vastaan ollessaan menossa uhrikukkulalle.
Mutta päivää ennen Saulin tuloa oli Herra ilmoittanut ja sanonut Samuelille:
"Huomenna tähän aikaan minä lähetän luoksesi miehen Benjaminin maasta. Voitele hänet kansani Israelin ruhtinaaksi. Hän on vapauttava kansani filistealaisten käsistä. Sillä minä olen katsonut kansani puoleen. Sen huuto on tullut eteeni."
Kun Samuel näki Saulin, ilmoitti Herra hänelle: "Katso, tässä on mies, josta minä olen sinulle sanonut: 'Tämä on hallitseva kansaani.'"
Saul meni Samuelin luo keskelle porttia ja sanoi: "Sano minulle, missä on näkijän asunto?"
Samuel vastasi Saulille ja sanoi: "Minä olen näkijä. Mene edelläni uhrikukkulalle. Aterioikaa tänä päivänä kanssani. Huomenaamuna lasken sinut menemään, ja kaiken, mitä sinulla on sydämelläsi, selvitän sinulle.
Äläkä enää ole huolissasi aasintammoista, jotka ovat olleet sinulta kateissa kolme päivää, sillä ne ovat löytyneet. Kenen on kaikki, mitä kallisarvoisinta Israelissa on, jollei sinun ja koko isäsi perheen?"
Saul vastasi ja sanoi: "Minähän olen benjaminilainen, olen sukukunnasta, joka on Israelin pienimpiä, ja minun sukuni on vähäisin kaikista Benjaminin sukukunnan suvuista. Miksi puhut minulle näin?"
Samuel otti Saulin palvelijoineen ja vei heidät ruokailuhuoneeseen ja antoi heille ylimmän sijan kutsuvierasten joukossa, joita oli noin kolmekymmentä miestä.
Samuel sanoi keittäjälle: "Tuo tänne se kappale, jonka sinulle annoin ja josta sanoin sinulle: 'Pane se sivuun.'"
Keittäjä otti reiden, ja mitä siihen kuului, ja pani sen Saulin eteen. Samuel sanoi: "Katso, tässä pannaan eteesi se, mikä on varattu. Syö siitä. Sillä juuri täksi hetkeksi se säästettiin sinua varten, kun sanoin: 'Minä olen kutsunut kansan.'" Saul aterioi Samuelin kanssa sinä päivänä.
Kun he sitten olivat tulleet uhrikukkulalta alas kaupunkiin, hän puhui Saulin kanssa katolla. Sitten he nousivat varhain.
Aamun sarastaessa Samuel kutsui Saulia katolta ja sanoi: "Nouse, lähden saattamaan sinua." Saul nousi, ja hän ja Samuel menivät yhdessä ulos.
Kun he tulivat alas kaupungin laitaan, sanoi Samuel Saulille: "Sano palvelijalle, että hän menee meidän edellämme" – ja tämä meni edelle – "mutta pysähdy sinä hetkeksi tähän, niin julistan sinulle Jumalan sanan."