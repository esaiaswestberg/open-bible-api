Kirjat-Jearimin miehet tulivat ja veivät Herran arkin sinne ja toivat sen Abinadabin taloon mäelle, ja pyhittivät hänen poikansa Eleasarin pitämään huolta Herran arkista.
Siitä päivästä, jona arkki oli asettunut Kirjat-Jearimiin, kului pitkä aika, kului kaksikymmentä vuotta, ja koko Israelin heimo kääntyi valittaen Herran puoleen.
Mutta Samuel puhui koko Israelin huoneelle sanoen: "Jos te kaikesta sydämestänne käännytte Herran puoleen, poistakaa keskuudestanne vieraat jumalat ja astartet ja kiinnittäkää sydämenne Herraan ja palvelkaa ainoastaan häntä, niin hän pelastaa teidät filistealaisten käsistä."
Israelilaiset poistivat baalit ja astartet ja palvelivat ainoastaan Herraa.
Silloin Samuel sanoi: "Kootkaa koko Israel Mispaan, ja [minä] rukoilen puolestanne Herraa."
Niin he kokoontuivat Mispaan, ammensivat vettä, vuodattivat sitä Herran eteen sekä paastosivat sen päivän, ja he sanoivat siellä: "Me olemme tehneet syntiä Herraa vastaan." Samuel jakoi israelilaisille oikeutta Mispassa.
Kun filistealaiset kuulivat israelilaisten kokoontuneen Mispaan, filistealaisten ruhtinaat lähtivät Israelia vastaan. Kun israelilaiset kuulivat sen, he pelkäsivät filistealaisia.
Israelilaiset sanoivat Samuelille: "Älä kieltäydy huutamasta avuksi puolestamme Herraa, Jumalaamme, että hän pelastaisi meidät filistealaisten käsistä."
Samuel otti imevän karitsan ja uhrasi sen polttouhriksi, kokonaisuhriksi, Herralle, ja Samuel huusi Herraa avuksi Israelin puolesta, ja Herra kuuli häntä.
Sillä kun Samuelin uhratessa polttouhria filistealaiset lähestyivät käydäkseen taisteluun Israelia vastaan, Herra jyrisi kovalla ukkosen jyrinällä sinä päivänä filistealaisia vastaan ja saattoi heidät hämminkiin, niin että Israel voitti heidät.
Israelin miehet lähtivät Mispasta ja ajoivat filistealaisia takaa surmaten heitä aina Beet-Kaarin alapuolelle asti.
Samuel otti kiven ja pani sen Mispan ja Seenin välille ja antoi sille nimen Eben-Eser ja sanoi: "Tähän asti Herra on meitä auttanut."
Niin filistealaiset lannistettiin, eivätkä he enää tulleet Israelin alueelle. Herran käsi oli filistealaisia vastaan Samuelin koko elinajan.
Ne kaupungit, jotka filistealaiset olivat ottaneet Israelilta, joutuivat takaisin Israelille, Ekronista Gatiin saakka. Myös niiden alueet Israel vapautti filistealaisten käsistä. Myös Israelin ja amorilaisten välillä oli rauha.
Samuel oli tuomarina Israelissa koko elinaikansa.
Hän teki joka vuosi kiertomatkoja Beeteliin, Gilgaliin ja Mispaan, ja hän jakoi Israelille oikeutta kaikissa näissä paikoissa.
Hän palasi jälleen Raamaan, sillä siellä oli hänen kotinsa ja siellä hän jakoi oikeutta Israelille. Hän rakensi sinne alttarin Herralle.