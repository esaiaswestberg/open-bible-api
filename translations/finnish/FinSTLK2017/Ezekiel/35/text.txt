Minulle tuli tämä Herran sana, ja se kuului:
"Ihmislapsi, käännä kasvosi Seirin vuorta kohti ja profetoi sitä vastaan
ja sano sille: Näin sanoo Herra, Herra: Katso, minä käyn kimppuusi, Seirin vuori, ojennan käteni sinua vastaan ja teen sinut autioksi ja hävitetyksi.
Kaupunkisi teen raunioiksi ja sinä itse tulet autioksi. Tulet tietämään, että minä olen Herra.
Koska pidit ikuista vihaa ja annoit israelilaiset alttiiksi miekalle heidän onnettomuutensa aikana, aikana, jolloin syntivelka tuli viimeiseen määräänsä,
sen tähden, niin totta kuin minä elän, sanoo Herra, Herra, teen sinut verta vuotavaksi, ja veri on sinua vainoava. Koska totisesti et kammonnut verta, veri on vainoava sinua.
Teen Seirin vuoren tyhjäksi ja autioksi ja hävitän sieltä menijän ja tulijan.
Sen vuoret täytän sen surmatuilla. Miekalla surmattuja kaatuu kukkuloillasi ja laaksoissasi ja kaikilla purojesi varsilla.
Teen sinut ikuisesti autioksi, ja kaupunkisi jäävät asumattomiksi. Tulette tietämään, että minä olen Herra.
Koska sinä olet sanonut: 'Ne kaksi kansaa ja kaksi maata ovat minun, otamme ne omiksemme', vaikka siellä on Herra,
sen tähden, niin totta kuin minä elän, sanoo Herra, Herra, teen vihasi ja kiivautesi mukaan, teen sen, minkä sinä vihassasi olet heille tehnyt. Teen itseni heille tunnetuksi, kun tuomitsen sinut,
ja sinä tulet tietämään, että minä olen Herra. Olen kuullut kaikki pilkkaamisesi, jotka olet puhunut Israelin vuoria vastaan, kun olet sanonut: 'Ne ovat autioina, ne ovat annetut meille syötäviksi.'
Te suurentelitte minua vastaan suullanne, ja ylenpalttiset olivat teidän puheenne minua vastaan. Olen ne kuullut.
Näin sanoo Herra, Herra: Iloksi kaikelle maalle teen sinut autioksi.
Niin kuin iloitsit Israelin heimon perintöosasta, kun se tuli autioksi, niin teen minäkin sinulle. Autioksi tulet sinä, Seirin vuori, samoin koko Edom kaikkineen. He tulevat tietämään, että minä olen Herra."