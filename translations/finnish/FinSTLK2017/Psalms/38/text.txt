Daavidin psalmi. Muistoksi.
Herra, älä rankaise minua vihassasi, älä kurita minua kiivaudessasi.
Sillä nuolesi ovat uponneet minuun, kätesi painaa minua.
Ei ole lihassani tervettä paikkaa vihastuksesi tähden eikä luissani rauhaa syntieni tähden.
Sillä pahat tekoni käyvät pääni yli, kuin painava kuorma ne ovat minulle liian raskaat.
Haavani haisevat ja märkivät hulluuteni tähden.
Minä käyn kumarassa, aivan kyyryssä, kuljen murheellisena kaiken päivää.
Sillä lanteeni ovat polttavaa kipua täynnä eikä lihassani ole tervettä paikkaa.
Olen voimaton ja aivan runneltu, itken sydämeni tuskassa.
Herra, edessäsi on kaikki, mitä toivon, eikä huokaukseni ole sinulta salassa.
Sydämeni värisee, voimani on minusta luopunut, silmieni valo – sekin on minulta mennyt.
Ystäväni ja läheiseni pysyvät syrjässä vaivastani, ja omaiseni seisovat kaukana.
Ne, jotka etsivät henkeäni, virittävät pauloja. Ne, jotka minulle pahaa tahtovat, puhuvat turmion puheita ja miettivät petosta kaiket päivät.
Mutta minä olen kuin kuuro, enkä kuule mitään, kuin mykkä, joka ei avaa suutaan.
Olen kuin mies, joka ei kuule mitään ja jonka suussa ei ole vastausta.
Sillä sinua, Herra, minä odotan, sinä vastaat, Herra, Jumalani.
Sillä sanon: älkööt iloitko minusta, älkööt ylvästelkö minua vastaan, kun jalkani horjuu.
Minä olen näet kaatumaisillani, ja tuskani on aina edessäni.
Sillä minä tunnustan pahat tekoni, murehdin syntieni tähden.
Mutta viholliseni elävät ja ovat väkevät, ja paljon on niitä, jotka vihaavat minua syyttä,
jotka palkitsevat hyvän pahalla ja vihaavat minua, koska teen hyvää.
Älä hylkää minua, Herra, Jumalani, älä ole minusta kaukana
Riennä avukseni, Herra, sinä, autuuteni.