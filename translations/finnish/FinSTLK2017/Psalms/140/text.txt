Veisuunjohtajalle. Daavidin psalmi.
Päästä minut, Herra, pahoista ihmisistä, varjele minut väkivaltaisilta miehiltä,
jotka ajattelevat sydämessään pahaa ja joka päivä yllyttävät sotaan.
He hiovat kielensä kuin käärmeet. Kyykäärmeen myrkkyä on heidän huultensa alla. Sela.
Suojaa minut, Herra, jumalattomien käsiltä, varjele minut väkivaltaisilta miehiltä, jotka tahtovat saada jalkani lankeamaan.
Nuo ylpeät virittävät minulle ansoja ja pauloja, levittävät verkkoja tielleni, asettavat minulle pyydyksiä. Sela.
Minä sanon Herralle: "Sinä olet minun Jumalani." Herra, ota korviisi rukousteni ääni.
Herra, Herra, vahva apuni, [sinä] suojaat pääni taistelun päivänä.
Herra, älä salli, mitä jumalattomat haluavat, älä anna heidän aikeittensa onnistua. Muuten he ylvästelevät. Sela.
Sattukoon saartajieni omaan päähän onnettomuus, jota heidän huulensa hankkivat.
Tulkoon tulisia hiiliä heidän päälleen. Hän syösköön heidät tuleen, vesivirtoihin, joista he älkööt nousko.
Suulas mies ei pysy vahvana maassa. Väkivaltaista ajaa onnettomuus, ja se iskemällä iskee häneen.
Tiedän, että Herra ajaa kurjan asian ja hankkii köyhille oikeuden.
Totisesti, vanhurskaat saavat kiittää nimeäsi, ja oikeamieliset saavat asua kasvojesi edessä.