Autuaat ne, joiden tie on nuhteeton, jotka Herran laissa vaeltavat!
Autuaat ne, jotka ottavat vaarin hänen todistuksistaan, jotka etsivät häntä kaikesta sydämestään
eivätkä tee vääryyttä, vaan vaeltavat hänen teitään!
Sinä olet säätänyt asetuksesi, että niitä tarkasti noudatettaisiin.
Oi, jospa vaellukseni olisi vakaa, niin että noudattaisin säädöksiäsi!
Silloin en joudu häpeään, kun katselen kaikkia käskyjäsi.
Kiitän sinua vilpittömällä sydämellä, kun opin vanhurskautesi oikeudet.
Noudatan käskyjäsi, älä minua peräti hylkää.
Kuinka voi nuorukainen pitää tiensä puhtaana? Siten, että hän noudattaa sanaasi.
Etsin sinua kaikesta sydämestäni. Älä salli minun eksyä pois käskyistäsi.
Kätken sanasi sydämeeni, etten tekisi syntiä sinua vastaan.
Kiitetty ole sinä, Herra, opeta minulle käskysi.
Huulillani julistan kaikki sinun suusi oikeudet.
Iloitsen todistustesi tiestä kuin kaikesta rikkaudesta.
Tutkin asetuksiasi ja katselen polkujasi.
Iloitsen käskyistäsi enkä unohda sanaasi.
Tee palvelijallesi hyvin, että eläisin ja noudattaisin sanaasi.
Avaa silmäni näkemään lakisi ihmeitä.
Minä olen muukalainen maan päällä. Älä salaa minulta käskyjäsi.
Sieluni nääntyy ikävöidessäni alati oikeuksiasi.
Nuhtelet julkeita, kirottuja, jotka poikkeavat käskyistäsi.
Poista päältäni häväistys ja halveksunta, sillä otan todistuksistasi vaarin.
Ruhtinaatkin istuvat ja pitävät neuvoa minua vastaan, mutta palvelijasi tutkii käskyjäsi.
Sinun todistuksesi ovat iloni ja neuvonantajani.
Sieluni on vaipunut tomuun. Virvoita minua sanasi mukaan.
Kerron vaellukseni, ja sinä vastaat minulle. Opeta minulle käskysi.
Saata minut ymmärtämään asetustesi tie, niin tutkin ihmeitäsi.
Sieluni itkee murheesta, vahvista minua sanasi mukaan.
Käännä minusta pois valheen tie, ja anna armostasi minulle lakisi.
Olen valinnut totuuden tien, olen asettanut eteeni oikeutesi.
Riipun kiinni todistuksissasi, Herra, älä anna minun joutua häpeään.
Juoksen käskyjesi tietä, sillä sinä avarrat sydämeni.
Opeta minulle, Herra, käskyjesi tie, niin seuraan sitä loppuun asti.
Anna minulle ymmärrys ottaakseni laistasi vaarin ja noudattaakseni sitä kaikesta sydämestäni.
Anna minun vaeltaa käskyjesi polkua, sillä sitä haluan.
Taivuta sydämeni todistuksiisi, älä väärän voiton puoleen.
Käännä silmäni pois katselemasta turhuutta, virvoita minua teilläsi.
Tee sanasi lujaksi palvelijallesi, että sinua pelkäisin.
Poista minusta häväistys, jota pelkään, sillä oikeutesi ovat hyvät.
Katso, ikävöin asetuksiasi. Virvoita minua vanhurskaudellasi.
Tulkoon minulle armosi, Herra, apusi sanasi mukaan,
että voisin sanalla vastata herjaajalleni; sillä turvaan sanaasi.
Älä ota peräti pois suustani totuuden sanaa, sillä sinun oikeuteesi panen toivoni.
Tahdon alati noudattaa lakiasi, aina ja iankaikkisesti.
Vaellan avaralla paikalla, sillä kysyn asetuksiasi.
Puhun todistuksistasi kuningasten edessä, enkä häpeään joudu.
Iloitsen käskyistäsi, jotka ovat minulle rakkaat.
Nostan käteni käskyjesi puoleen, jotka ovat minulle rakkaat, ja tutkin säädöksiäsi.
Muista sana, jonka olet palvelijallesi puhunut, sillä siinä sinä olet antanut minulle toivon.
Lohdutuksenani kurjuudessani on, että sanasi minua virvoittaa.
Julkeat pilkkaavat minua kovin, mutta laistasi en poikkea.
Herra, ajattelen ikiaikaisia tuomioitasi ja saan lohdutuksen.
Minut valtaa palava viha jumalattomien tähden, jotka hylkäävät lakisi.
Käskysi ovat ylistysvirteni muukalaisuuteni huoneessa.
Yöllä ajattelen nimeäsi, Herra, ja noudatan lakiasi.
Tämä on suotu osakseni: että otan vaarin asetuksistasi.
Perintöosani, Herra, sanoin, on pitää sanasi.
Etsin mielisuosiotasi kaikesta sydämestäni. Ole minulle armollinen lupauksesi mukaan.
Tutkin teitäni, ja käännän askeleeni todistustesi puoleen.
Riennän viivyttelemättä noudattamaan käskyjäsi.
Jumalattomien paulat piirittävät minua, mutta lakiasi en unohda.
Puoliyöstä nousen kiittämään sinua vanhurskautesi oikeuksista.
Olen kaikkien niiden ystävä, jotka pelkäävät sinua ja noudattavat asetuksiasi.
Maa on täynnä laupeuttasi, Herra. Opeta minulle käskysi.
Osoitat palvelijallesi hyvyyttä sanasi mukaan, Herra.
Opeta minulle hyvä ymmärrys ja tieto, sillä luotan käskyihisi.
Ennen kuin minut nöyryytettiin, eksyin, mutta nyt noudatan sanaasi.
Sinä olet hyvä, ja hyvin teet. Opeta minulle käskysi.
Julkeat tahraavat minua valheillaan, mutta minä otan asetuksistasi vaarin kaikesta sydämestäni.
Heidän sydämensä on tunnoton kuin ihra, mutta minä iloitsen laistasi.
Hyvä oli minulle, että minut nöyryytettiin: jotta opin käskysi.
Suusi laki on minulle kalliimpi kuin tuhannet kappaleet kultaa ja hopeaa.
Kätesi ovat minut tehneet ja valmistaneet. Anna minulle ymmärrystä oppiakseni käskysi.
Sinua pelkäävät näkevät minut ja iloitsevat, sillä panen toivoni sanaasi.
Herra, tiedän, että tuomiosi ovat vanhurskaat, ja uskollisuudessasi olet minut nöyryyttänyt.
Armosi olkoon lohdutukseni, kuten olet palvelijallesi luvannut.
Tulkoon minulle laupeutesi ja suokoon se minulle elämän, sillä lakisi on iloni.
Joutukoot julkeat häpeään, sillä he sortavat minua syyttä. Minä tutkin sinun asetuksiasi.
Kääntykööt puolelleni ne, jotka sinua pelkäävät ja jotka todistuksesi tuntevat.
Pysyköön sydämeni eheästi käskyissäsi, etten häpeään joutuisi.
Apuasi sieluni ikävöitsee, sanaasi panen toivoni.
Silmäni ikävöitsevät sanaasi sanoen: "Milloin lohdutat minua?"
Sillä olen kuin nahkaleili savussa, mutta käskyjäsi en unohda.
Kuinka harvat ovat palvelijasi päivät! Milloin tuomitset vainoojani?
Julkeat kaivavat minulle kuoppia, ne, jotka eivät elä lakisi mukaan.
Kaikki käskysi ovat todet. Syyttä he minua vainoavat, auta minua.
He ovat minut lähes tuhonneet tässä maassa, mutta minä en ole hylännyt asetuksiasi.
Virvoita minua armosi mukaan, niin noudatan suusi todistuksia.
Herra, sanasi pysyy vahvana taivaissa iankaikkisesti.
Uskollisuutesi kestää polvesta polveen, sinä perustit maan, ja se pysyy.
Päätöksesi mukaan ne pysyvät vielä tänä päivänä, sillä ne kaikki ovat palvelijoitasi.
Ellei lakisi olisi ollut iloni, olisin menehtynyt kurjuuteeni.
En unohda koskaan asetuksiasi, sillä niillä sinä virvoitat minua.
Sinun omasi minä olen, pelasta minut, sillä etsin asetuksiasi.
Jumalattomat väijyvät minua tuhotakseen minut, mutta otan vaarin todistuksistasi.
Olen nähnyt, että kaikella täydellisellä on rajansa, mutta sinun käskysi on hyvin avara.
Kuinka lakisi onkaan minulle rakas! Kaiken päivää sitä tutkin.
Sinun käskysi tekevät minut vihollisiani viisaammaksi, sillä ne ovat omani iankaikkisesti.
Olen kaikkia opettajiani taitavampi, sillä mietin todistuksiasi.
Olen ymmärtäväisempi kuin vanhat, sillä otan vaarin asetuksistasi.
Pidätän jalkani kaikilta pahoilta teiltä noudattaakseni sanaasi.
En poikkea oikeuksistasi, sillä sinä neuvot minua.
Kuinka makeat ovatkaan minulle lupauksesi! Ne ovat suussani hunajaa makeammat.
Asetuksistasi saan ymmärrystä; sen tähden vihaan kaikkia valheen teitä.
Sinun sanasi on jalkojeni lamppu ja valo tielleni.
Olen vannonut ja tahdon sen täyttää noudattaakseni vanhurskautesi oikeuksia.
Olen peräti vaivattu. Herra, virvoita minua sanasi mukaan.
Kelvatkoon sinulle, Herra, suuni vapaaehtoiset uhrit, ja opeta minulle oikeutesi.
Sieluni on alati kämmenelläni, mutta lakiasi en unohda.
Jumalattomat virittävät pauloja eteeni, mutta asetuksistasi en eksy.
Todistuksesi ovat ikuinen perintöosani, sillä ne ovat sydämeni ilo.
Olen taivuttanut sydämeni pitämään käskysi aina ja loppuun asti.
Kaksiselitteisiä vihaan, mutta lakiasi rakastan.
Sinä olet suojani ja kilpeni, sanaasi panen toivoni.
Luopukaa minusta, te pahantekijät, tahdon ottaa vaarin Jumalani käskyistä.
Tue minua lupauksesi mukaan, että eläisin, äläkä anna minun joutua häpeään toivossani.
Vahvista minua, että pelastuisin, niin pidän alati käskysi mielessäni.
Sinä hylkäät kaikki, jotka eksyvät käskyistäsi, sillä heidän kavaluutensa on pettävää.
Kaikki maan jumalattomat sinä heität pois kuin kuonan. Sen tähden rakastan todistuksiasi.
Ruumiini värisee pelottavuutesi tähden, ja pelkään tuomioitasi.
Teen oikeuden ja vanhurskauden, älä jätä minua sortajieni käsiin.
Ole palvelijasi puolustaja hänen parhaakseen äläkä salli julkeiden minua sortaa.
Silmäni ikävöivät kaiholla autuuttasi ja vanhurskaita lupauksiasi.
Tee palvelijallesi armosi mukaan ja opeta minulle käskysi.
Minä olen palvelijasi, anna minulle ymmärrystä, että tuntisin todistuksesi.
Herran on aika toimia: he ovat rikkoneet lakisi.
Sen tähden rakastan käskyjäsi enemmän kuin kultaa, enemmän kuin puhtainta kultaa.
Sen tähden vaellan kaikessa suoraan, kaikkien asetuksiesi mukaan, ja vihaan kaikkia valheen polkuja.
Ihmeelliset ovat todistuksesi, sen tähden sieluni ottaa niistä vaarin.
Kun sanasi avautuvat, ne valaisevat ja antavat yksinkertaiselle ymmärrystä.
Avaan suuni ja huokailen, sillä ikävöin käskyjäsi.
Käänny puoleeni, ole minulle armollinen, kuten on oikein niitä kohtaan, jotka nimeäsi rakastavat.
Tee askeleeni vakaviksi sanallasi äläkä salli minkään vääryyden minua hallita.
Vapauta minut ihmisten sorrosta, niin noudatan asetuksiasi.
Kirkasta kasvosi palvelijallesi ja opeta minulle käskysi.
Silmistäni vuotavat kyynelvirrat, kun lakiasi ei noudateta.
Sinä olet vanhurskas, Herra, ja tuomiosi ovat oikeat.
Olet säätänyt todistuksesi vanhurskaudessa ja suuressa uskollisuudessa.
Kiivauteni kuluttaa minut, sillä vihamieheni unohtavat sanasi.
Sanasi on hyvin koeteltu, ja palvelijasi rakastaa sitä.
Minä olen vähäinen ja halveksittu, mutta en unohda asetuksiasi.
Vanhurskautesi on iankaikkinen vanhurskaus, ja lakisi on totuus.
Hätä ja ahdistus ovat minut saavuttaneet, mutta käskysi ovat iloni.
Todistuksesi ovat iankaikkisesti vanhurskaat. Anna minulle ymmärrystä, niin elän.
Kaikesta sydämestäni huudan. Vastaa minulle, Herra. Tahdon ottaa käskyistäsi vaarin.
Huudan sinua, pelasta minut, niin noudatan todistuksiasi.
Jo ennen aamun valkenemista huudan, sinun sanoihisi panen toivoni.
Jo ennen yön vartiohetkiä silmäni tutkivat puhettasi.
Kuule ääneni armosi mukaan, Herra, ja virvoita minua oikeutesi mukaan.
Lähellä ovat ilkeät vainoojat, jotka ovat kaukana laistasi.
Sinä, Herra olet lähellä, ja kaikki käskysi ovat totuus.
Jo kauan olen tiennyt todistuksistasi, että olet ne perustanut iäti pysyviksi.
Katso kurjuuttani ja pelasta minut, sillä lakiasi en unohda.
Aja asiani ja lunasta minut, virvoita minua lupauksesi mukaan.
Kaukana on autuus jumalattomista, sillä he eivät kysy käskyjäsi.
Herra, armahtavaisuutesi on suuri, virvoita minua oikeutesi mukaan.
Monta minulla on vainoajaa ja vihamiestä, mutta todistuksistasi en poikkea.
Näen uskottomat, ja minua iljettää, sillä he eivät noudata sanaasi.
Huomaa, että rakastan asetuksiasi. Herra, virvoita minua armosi mukaan.
Sinun sanasi on kokonaan totuus, ja kaikki sinun vanhurskautesi oikeudet pysyvät iankaikkisesti.
Ruhtinaat vainoavat minua syyttä, mutta sydämeni pelkää sanojasi.
Riemuitsen puheestasi kuin suuren saaliin saanut.
Valhetta vihaan ja inhoan, mutta lakiasi rakastan.
Seitsemästi päivässä ylistän sinua vanhurskautesi oikeuksien tähden.
Suuri rauha on niillä, jotka rakastavat lakiasi, eikä heille tule kompastusta.
Odotan autuuttasi, Herra, ja täytän käskysi.
Sieluni noudattaa todistuksiasi, ja rakastan niitä hyvin paljon.
Noudatan asetuksiasi ja todistuksiasi, sillä kaikki tieni ovat edessäsi.
Herra, suo valitukseni tulla kasvojesi eteen, anna minulle ymmärrystä sanasi mukaan.
Tulkoon anomiseni kasvojesi eteen, pelasta minut sanasi mukaan.
Vuodattakoot huuleni ylistystä, sillä opetat minulle käskysi.
Kieleni veisatkoon sanastasi, sillä kaikki käskysi ovat vanhurskaat.
Kätesi olkoon apuni, sillä olen valinnut asetuksesi.
Ikävöin autuuttasi, Herra, ja lakisi on iloni.
Saakoon sieluni elää ja ylistää sinua, ja oikeutesi minua auttakoot.
Olen eksynyt kuin kadonnut lammas. Etsi palvelijaasi, sillä en unohda käskyjäsi.