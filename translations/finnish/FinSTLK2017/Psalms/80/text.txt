Veisuunjohtajalle. Veisataan kuin "Liljat". Aasafin todistus, psalmi.
Kuuntele, Israelin paimen. Sinä, joka johdat Joosefia kuin lammaslaumaa, sinä, jonka valtaistuinta kerubit kannattavat, ilmesty kirkkaudessasi.
Efraimin, Benjaminin ja Manassen edessä herätä voimasi, tule avuksemme.
Jumala, saata meidät entisellemme, valaise kasvosi, niin tulemme autetuiksi.
Herra, Jumala Sebaot, kuinka kauan sinä annat vihasi suitsuta, kun kansasi rukoilee?
Sinä olet syöttänyt heille kyynelten leipää, olet juottanut heille maljoittain kyyneleitä.
Sinä olet pannut meidät riidaksi naapureillemme. Vihollisemme pilkkaavat meitä.
Jumala Sebaot, saata meidät entisellemme, valaise kasvosi, niin me tulemme autetuiksi.
Sinä siirsit viinipuun Egyptistä, sinä karkotit pakanat ja istutit sen.
Sinä raivasit sille sijan, ja se todella juurtui ja täytti maan.
Se peitti vuoret varjollaan ja oksillaan Jumalan setrit.
Se levitti köynnöksensä mereen asti ja vesansa Eufrat-virtaan saakka.
Miksi sinä särjit aidan sen ympäriltä, niin että kaikki tienkulkijat sitä repivät?
Villisika sitä kalvaa, ja kedon eläimet sitä syövät.
Jumala Sebaot, käänny takaisin, katso alas taivaasta ja näe. Ota hoitaaksesi tämä viinipuu
ja suojaa se, minkä oikea kätesi istutti, ja Vesa, jonka teit vahvaksi itseäsi varten.
Se on tulen polttama, se on karsittu. He hukkuvat kasvojesi uhkauksesta.
Olkoon kätesi oikean kätesi miehen suojana, Ihmisen Pojan, jonka teit vahvaksi itseäsi varten.
Silloin me emme sinusta luovu. Suo meidän elää, niin huudamme avuksemme nimeäsi.
Herra, Jumala Sebaot, saata meidät entisellemme, valaise kasvosi, niin tulemme autetuiksi.