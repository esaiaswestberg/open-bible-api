Daavidin psalmi. Herra on minun paimeneni, ei minulta mitään puutu.
Vihreille niityille hän vie minut lepäämään; virvoittavien vetten luo hän minut johdattaa.
Hän virvoittaa sieluni. Hän kääntää minut vanhurskauden tielle nimensä tähden.
Vaikka vaeltaisin kuoleman varjon laaksossa, en pelkäisi mitään pahaa, sillä sinä olet kanssani. Sinun valtikkasi ja sauvasi minua lohduttavat.
Sinä valmistat minulle pöydän vihollisteni silmien eteen. Sinä voitelet pääni öljyllä, maljani on ylitsevuotavainen.
Sula hyvyys ja laupeus seuraavat minua kaiken elinaikani, ja minä saan asua Herran huoneessa päivieni loppuun asti.