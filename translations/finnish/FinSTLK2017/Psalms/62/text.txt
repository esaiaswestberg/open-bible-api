Veisuunjohtajalle. Jedutunin tapaan. Daavidin psalmi.
Jumalaa yksin sieluni odottaa hiljaisuudessa. Häneltä tulee minulle apu.
Hän yksin on kallioni, apuni ja turvani: en suuresti horju.
Kuinka kauan te yhtä miestä ahdistatte hänet yhdessä surmataksenne, niin kuin hän olisi kaatuva seinä, kuin luhistuva muuri?
He vain pitävät neuvoa, miten syöstä hänet korkeudestaan. He rakastavat valhetta, he siunaavat suullaan ja kiroavat sydämessään. Sela.
Odota yksin Jumalaa hiljaisuudessa, sieluni, sillä häneltä tulee toivoni.
Hän yksin on kallioni, apuni ja turvani: en horju.
Jumalassa on apuni ja kunniani. Väkevyyteni kallio ja turvani on Jumala.
Turvatkaa häneen joka aika, te kansa. Vuodattakaa hänen eteensä sydämenne. Jumala on turvamme. Sela.
Todella tuulen henkäystä ovat ihmiset, valhetta ylhäisten lapset: kaikki he nousevat vaa'assa ylös kevyempinä kuin tuulenhenkäys.
Älkää luottako väkivaltaan älkääkä turhaan panko toivoanne ryöstettyyn tavaraan. Jos rikkautta karttuu, älkää siihen sydäntänne kiinnittäkö.
Kerran on Jumala sanonut, kahdesti olen sen kuullut: voima on Jumalan.
Sinun, Herra, on myös armo, sillä sinä maksat kullekin hänen tekojensa mukaan.