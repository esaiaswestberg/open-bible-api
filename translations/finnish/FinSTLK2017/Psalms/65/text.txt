Veisuunjohtajalle. Daavidin psalmi, laulu.
Jumala, hiljaisuudessa kiitetään sinua Siionissa, ja sinulle täytetään lupaus.
Sinä kuulet rukouksen: luoksesi tulee kaikki liha.
Syntivelkani ovat raskaat. Olemme rikkoneet, mutta sinä sovitat rikoksemme.
Autuas se, jonka valitset ja otat luoksesi esikartanoihisi asumaan! Salli meidän tulla ravituiksi huoneesi hyvyydellä, temppelisi pyhyydellä.
Ihmeellisillä teoilla vastaat meille vanhurskaudessa, sinä, autuutemme Jumala, sinä, kaikkien maan äärten ja kaukaisen meren turva,
joka voimallasi vahvistat vuoret ja olet vyötetty väkevyydellä.
Sinä, joka hiljennät merten kohinan, niiden aaltojen pauhun ja kansojen metelin,
niin että ne, jotka niiden äärillä asuvat, hämmästyvät ihmeitäsi. Aamun ja illan sinä täytät riemulla.
Sinä pidät maasta huolen, kastelet sen runsaasti, sinä teet sen hyvin rikkaaksi. Jumalan virta on vettä täynnä. Sinä valmistat heidän viljansa, sillä niin sinä vahvistat maan.
Sinä kastelet sen vaot, sinä muhennat sen mullan, sadekuuroilla sinä sen pehmität ja siunaat sen viljan.
Sinä kaunistat vuoden hyvyydelläsi, ja polkusi vuotaa lihavuutta.
Erämaan laitumet saavat vettä, ja kukkulat vyöttäytyvät riemuun.
Kedot verhoutuvat lammaslaumoihin, ja vilja peittää laaksot. Riemuitaan ja lauletaan!