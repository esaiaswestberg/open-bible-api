Halleluja! Hyvä on veisata kiitosta Jumalallemme. Se on suloista, ylistäminen on soveliasta.
Herra rakentaa Jerusalemin, hän kokoaa Israelin karkotetut.
Hän parantaa ne, joilla on särjetty sydän, ja sitoo heidän haavansa.
Hän on määrännyt tähtien luvun ja kutsuu niitä kaikkia nimeltä.
Herramme on suuri, suuri voimassaan, hänen ymmärryksensä on mittaamaton.
Herra ylentää nöyrät, mutta jumalattomat hän painaa maahan.
Veisatkaa Herralle kiitosvirsi, soittakaa lyyroilla kiitosta Jumalallemme.
Hän peittää pilvillä taivaan ja valmistaa sateen maalle. Hän kasvattaa ruohon vuorille
ja antaa ruuan eläimille, korpin poikasillekin, kun ne huutavat.
Hänelle ei kelpaa hevosen voima, eikä hän mielisty miehen sääriin:
Herra mielistyy niihin, jotka häntä pelkäävät, jotka panevat toivonsa hänen armoonsa.
Kiitä Herraa, Jerusalem. Ylistä Jumalaasi, Siion.
Sillä hän tekee lujiksi porttiesi salvat ja siunaa lapsesi keskuudessasi.
Hän hankkii rauhan rajojesi sisälle ja ravitsee sinut parhaalla vehnällä.
Hän lähettää sanansa maahan, nopeasti kiitää hänen sanansa.
Hän antaa sataa lunta kuin villaa ja sirottelee härmää kuin tuhkaa.
Hän heittelee rakeitaan kuin leivänmuruja. Kukapa kestää hänen pakkastaan!
Hän lähettää sanansa ja sulattaa rakeet. Hän panee tuulensa puhaltamaan, ja vedet virtaavat.
Hän ilmoittaa sanansa Jaakobille, säädöksensä ja oikeutensa Israelille.
Niin hän ei ole tehnyt yhdellekään pakanakansalle, ja hänen oikeuksiaan ne eivät tunne. Halleluja!