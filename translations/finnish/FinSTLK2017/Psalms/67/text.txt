Veisuunjohtajalle. Kielisoittimilla. Psalmi, laulu.
Jumala olkoon meille armollinen ja siunatkoon meitä, hän valaiskoon kasvonsa meille, – sela –
että maan päällä tunnettaisiin tiesi ja kaikissa pakanakansoissa autuutesi.
Sinua, Jumala, kansat kiittäkööt, sinua kaikki kansat kiittäkööt.
Iloitkoot ja riemuitkoot kansakunnat, sillä sinä tuomitset kansat oikein ja johdatat kansakunnat maan päällä. Sela.
Sinua, Jumala, kansat kiittäkööt, sinua kaikki kansat kiittäkööt.
Maa on satonsa antanut. Siunatkoon meitä Jumala, Jumalamme.
Siunatkoon meitä Jumala, ja pelätkööt häntä kaikki maan ääret.