Riemuitkaa Herrassa, te vanhurskaat. Oikeamielisten on soveliasta häntä kiittää.
Ylistäkää Herraa lyyroilla, soittakaa hänelle kymmenkielisillä harpuilla.
Veisatkaa hänelle uusi virsi, helkyttäkää kieliä ihanasti ja riemullisesti.
Sillä Herran sana on oikea, ja kaikki hänen tekonsa ovat tehdyt uskollisuudessa.
Hän rakastaa vanhurskautta ja oikeutta. Maa on täynnä Herran armoa.
Herran sanalla ovat taivaat tehdyt, ja kaikki niiden joukot hänen suunsa Hengellä.
Hän kokoaa meren vedet kuin röykkiöksi, panee syvyydet säiliöihin.
Pelätköön Herraa kaikki maa, hänen edessään vaviskoot kaikki maanpiirin asukkaat.
Sillä hän sanoi, ja tapahtui niin, hän käski, ja oli tehty.
Herra särkee pakanoiden neuvon ja tekee turhiksi kansojen aikeet.
Mutta Herran neuvo pysyy iankaikkisesti ja hänen sydämensä aivoitukset suvusta sukuun.
Autuas se kansa, jonka Jumala Herra on, se kansa, jonka hän on perinnökseen valinnut!
Herra katsoo alas taivaasta ja näkee kaikki ihmislapset.
Hän katselee asumuksestaan, valtaistuimeltaan kaikkia maan asukkaita,
hän, joka on luonut kaikkien heidän sydämensä ja joka tarkastelee kaikkia heidän tekojaan.
Ei kuningas voita paljolla väellään, ei sankari pelastu suurella voimallaan.
Turha on sotaratsu auttajaksi eikä sen suuri voima pelasta.
Katso, Herran silmä valvoo niitä, jotka häntä pelkäävät ja panevat toivonsa hänen laupeuteensa,
että hän pelastaisi heidän sielunsa kuolemasta ja elättäisi heitä nälän aikana.
Sielumme odottaa Herraa. Hän on apumme ja kilpemme.
Sillä hänessä sydämemme iloitsee. Me turvaamme hänen pyhään nimeensä.
Armosi, Herra, olkoon suojanamme, niin kuin panemme toivomme sinuun.