Aasafin mietevirsi. Kuuntele, kansani, opetustani. Kallistakaa korvanne suuni sanoille.
Minä avaan suuni mietelmiin, tuon ilmi entisaikojen arvoituksia.
Mitä olemme kuulleet, minkä olemme saaneet tietää ja mitä isämme ovat meille kertoneet,
sitä emme salaa heidän lapsiltaan, vaan kerromme tulevalle polvelle Herran ylistettävistä teoista, hänen voimastaan ja ihmeistään, jotka hän on tehnyt.
Hän asetti todistuksen Jaakobiin, sääti Israeliin lain ja käski meidän isiemme julistaa ne lapsilleen,
että jälkipolvi saisi ne tietää, saisivat tietää vastedes syntyvät lapset, ja nekin nousisivat ja kertoisivat niistä lapsilleen.
Niin nämä panisivat uskalluksensa Jumalaan eivätkä unohtaisi Jumalan tekoja, vaan ottaisivat hänen käskyistään vaarin.
Silloin heistä ei tulisi, kuten heidän isistään, kapinoiva ja niskoitteleva polvi, sukupolvi, jonka sydän ei pysynyt lujana ja jonka henki ei pysynyt uskollisena Jumalalle.
Efraimin lapset, aseistetut jousimiehet, kääntyivät pakoon taistelun päivänä.
He eivät pitäneet Jumalan liittoa eivätkä tahtoneet vaeltaa hänen lakinsa mukaan,
vaan he unohtivat hänen suuret tekonsa ja hänen ihmeensä, jotka hän heille näytti.
Heidän isiensä nähden hän teki ihmeitä Egyptin maassa, Sooanin kedolla.
Hän halkaisi meren ja vei heidät sen läpi. Hän seisautti vedet röykkiöksi.
Hän johdatti heitä päivän aikaan pilvellä ja tulen valolla kaiket yöt.
Hän halkoi kalliot erämaassa ja juotti heitä runsaasti kuin syvistä vesistä.
Hän juoksutti puroja kalliosta ja vuodatti vettä virtanaan.
He tekivät kuitenkin yhä syntiä häntä vastaan ja olivat uppiniskaisia Korkeimmalle erämaassa.
He kiusasivat Jumalaa sydämessään vaatien ruokaa himonsa tyydyttämiseksi.
He puhuivat Jumalaa vastaan sanoen: "Voikohan Jumala kattaa pöydän erämaassa?
Katso, hän iski kyllä kallioon, ja vedet vuotivat ja purot tulvivat; mutta voiko hän antaa myös leipää tai hankkia lihaa kansalleen?"
Sen tähden Herra, kun hän sen kuuli, julmistui. Silloin Jaakobissa syttyi tuli, ja Israelia vastaan nousi viha,
koska he eivät uskoneet Jumalaan eivätkä luottaneet hänen apuunsa.
Hän käski pilviä korkeudessa ja avasi taivaan ovet.
Hän antoi sataa heille ruuaksi mannaa. Hän antoi heille taivaan viljaa.
Ihmiset söivät enkelien leipää. Hän lähetti heille evästä yllin kyllin.
Hän nosti taivaalle itätuulen ja ajoi etelätuulen esiin voimallaan.
Hän antoi sataa heille lihaa kuin tomua, siivekkäitä lintuja kuin meren hiekkaa.
Hän pudotti ne leiriin, kaikkialle heidän asumustensa ympärille.
Niin he söivät ja tulivat kylläisiksi. Mitä he olivat himoinneet, sitä hän salli heidän saada.
He eivät olleet vielä himoaan tyydyttäneet, ja ruoka oli vielä heidän suussaan,
kun jo heitä vastaan nousi Jumalan viha: hän tappoi heidän voimakkaimpansa ja kaatoi maahan Israelin nuoret miehet.
Mutta sittenkin he yhä vielä tekivät syntiä eivätkä uskoneet hänen ihmeitään.
Sen tähden hän lopetti heidän päivänsä kuin tuulahduksen ja antoi heidän vuosiensa päättyä äkilliseen perikatoon.
Kun hän surmasi heitä, he kysyivät häntä, kääntyivät ja etsivät Jumalaa.
He muistivat, että Jumala oli heidän kallionsa ja että Jumala, Korkein, oli heidän lunastajansa.
Mutta he pettivät häntä suullaan ja valehtelivat hänelle kielellään,
sillä heidän sydämensä ei ollut luja häntä kohtaan, eivätkä he olleet uskollisia hänen liitossaan.
Mutta hän on laupias, antaa anteeksi rikokset eikä tahdo hukuttaa. Sen tähden hän usein kääntyi vihastaan eikä antanut kaiken kiivautensa nousta.
Sillä hän muisti, että he ovat liha, tuulahdus, joka menee eikä enää palaa.
Kuinka usein he niskoittelivat häntä vastaan korvessa ja murehduttivat hänen mielensä erämaassa!
Niin he yhä edelleen kiusasivat Jumalaa ja vihoittivat Israelin Pyhän.
He eivät muistaneet hänen kättään, eivät sitä päivää, jona hän päästi heidät ahdistajasta,
jona hän teki tunnustekonsa Egyptissä ja ihmeensä Sooanin kedolla,
muutti heidän virtansa vereksi, niin etteivät he voineet juoda vesiojistaan.
Hän lähetti heidän keskelleen paarmoja, jotka purivat heitä, ja sammakoita, jotka vaivasivat heitä.
Hän antoi heidän satonsa tuhosirkoille ja heidän vaivannäkönsä heinäsirkoille.
Hän hävitti rakeilla heidän viiniköynnöksensä ja huurteella heidän metsäviikunapuunsa.
Hän antoi heidän karjansa alttiiksi rakeille ja heidän laumansa salamoille.
Hän lähetti heitä vastaan vihansa hehkun, kiivastuksen, vihastuksen ja ahdistuksen, parven pahoja enkeleitä.
Hän raivasi tien vihalleen eikä säästänyt kuolemasta heidän sielujaan, vaan antoi heidän henkensä ruton valtaan.
Hän surmasi kaikki esikoiset Egyptistä, miehuuden ensimmäiset Haamin majoista.
Mutta kansansa hän pani liikkeelle kuin lampaat ja johdatti heitä erämaassa kuin laumaa.
Hän johti heitä turvallisesti. Heidän ei tarvinnut pelätä, mutta heidän vihollisensa peitti meri.
Hän vei heidät pyhälle alueelleen, vuorelle, jonka hänen oikea kätensä oli hankkinut.
Hän karkotti pakanat pois heidän tieltään, jakoi ne heille arvalla perintöosaksi ja antoi Israelin sukukuntien asua niiden telttamajoissa.
Mutta niskoittelullaan he kiusasivat Jumalaa, Korkeinta, eivätkä ottaneet vaarin hänen todistuksistaan,
vaan luopuivat pois, olivat uskottomia isiensä lailla ja kävivät kelvottomiksi kuin veltto jousi.
He vihoittivat hänet uhrikukkuloillaan ja herättivät hänen kiivautensa epäjumaliensa kuvilla.
Jumala kuuli sen ja julmistui ja hylkäsi Israelin suuressa määrin.
Hän hylkäsi asumuksensa Siilossa, telttamajan, jonka hän oli pystyttänyt ihmisten keskelle.
Hän salli väkevyytensä joutua vankeuteen ja kunniansa vihollisten käsiin.
Hän antoi kansansa alttiiksi miekalle ja syttyi vihaan perintöosalleen.
Heidän nuorukaisensa kulutti tuli, ja neitsyensä jäivät häälauluja vaille.
Heidän pappinsa kaatuivat miekkaan, eivätkä heidän leskensä voineet itkeä itkuja.
Silloin Herra heräsi kuin nukkuja, kuin viinin voittama sankari.
Hän löi vihollisensa pakoon ja tuotti heille ikuisen häpeän.
Hän hylkäsi myös Joosefin telttamajan eikä valinnut Efraimin sukukuntaa,
vaan valitsi Juudan sukukunnan, Siionin vuoren, jota hän rakastaa.
Sitten hän rakensi pyhäkkönsä korkeuksien tasalle, rakensi sen kuin maan, jonka hän on perustanut ikiajoiksi.
Hän valitsi Daavidin, palvelijansa, ja otti hänet lammastarhoista.
Hän toi hänet imettävien lammasten jäljestä kaitsemaan kansaansa, Jaakobia, ja Israelia, perintöosaansa.
Daavid kaitsi heitä eheällä sydämellä ja johti heitä taitavalla kädellä.