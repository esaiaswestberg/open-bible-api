Neljäntenäsadantena kahdeksantenakymmenentenä vuotena siitä, kun israelilaiset olivat lähteneet Egyptin maasta, neljäntenä vuotena siitä, kun Salomo oli tullut Israelin kuninkaaksi, hän alkoi siiv-kuussa, joka on toinen kuukausi, rakentaa temppeliä Herralle.
Temppeli, jonka kuningas Salomo Herralle rakensi, oli kuusikymmentä kyynärää pitkä, kaksikymmentä kyynärää leveä ja kolmekymmentä kyynärää korkea.
Temppelisalin eteinen, joka oli temppelin itäpäässä, oli kaksikymmentä kyynärää pitkä, ja sen leveys temppelin itäsuuntaan oli kymmenen kyynärää.
Hän teki temppeliin sisäänpäin avartuvat ikkuna-aukot.
Hän rakensi temppelin seiniin kiinni kylkirakennuksen. Se kiersi temppelin seinien, sekä temppelisalin että kaikkeinpyhimmän, ympäri. Hän teki siihen kaikkialle sivuhuoneita.
Kylkirakennuksen alin kerros oli viisi kyynärää leveä, keskimmäinen kuusi kyynärää leveä ja kolmas seitsemän kyynärää leveä. Hän näet teki temppelin muurille ympäriinsä ulkoneman, ettei tukirakennelmia tarvittu temppelin seiniin.
Kun temppeli rakennettiin, tehtiin se kivistä, jotka tulivat valmiina louhimolta, niin ettei kuulunut vasaran, ei minkään rauta-aseen kalketta temppeliä rakennettaessa.
Alimman kerroksen ovi oli temppelin eteläsivussa. Portaita myöten noustiin keskimmäiseen kerrokseen ja keskimmäisestä kolmanteen.
Rakennettuaan temppelin valmiiksi hän laudoitti sen sisältä setripuisilla parruilla ja laudoilla.
Hän rakensi kauttaaltaan kiinni temppeliin kylkirakennuksen, jonka kerrokset olivat viiden kyynärän korkuiset ja joka oli kiinnitetty temppeliin setripalkeilla.
Salomolle tuli tämä Herran sana:
"Tälle temppelille, jota rakennat, käy näin: jos vaellat säädöksieni mukaan ja noudatat oikeuksiani, otat vaarin kaikista käskyistäni vaeltaaksesi niissä, niin täytän sinulle sanani, jonka olen puhunut isällesi Daavidille,
ja asun israelilaisten keskellä enkä hylkää kansaani Israelia."
Salomo rakensi temppelin valmiiksi.
Hän laudoitti temppelin seinät sisäpuolelta setrilaudoilla. Temppelin lattiasta kattopalkkeihin asti hän päällysti puulla sisäpuolelta. Temppelin lattian hän päällysti sypressilaudoilla.
Temppelin peräosan, kaksikymmentä kyynärää, hän laudoitti erilleen setrilaudoilla lattiasta kattopalkkeihin asti. Hän rakensi siihen sisälle kuorin, kaikkeinpyhimmän.
Temppeli, se on temppelisali kaikkeinpyhimmän edessä, oli neljäkymmentä kyynärää pitkä.
Temppeli oli sisäpuolelta setripuuta, koristettu metsäkurpitsa- ja kukkakiehkura-leikkauksin. Kaikki oli setripuuta, kiveä ei näkynyt.
Temppelin sisään hän laittoi kaikkeinpyhimmän pannakseen sinne Herran liitonarkin.
Kaikkeinpyhin oli kaksikymmentä kyynärää pitkä, kaksikymmentä kyynärää leveä ja kaksikymmentä kyynärää korkea. Hän päällysti sen sisältä puhtaalla kullalla, ja hän teki alttarin setripuusta.
Salomo päällysti temppelin sisäpuolelta puhtaalla kullalla. Hän sulki kultaketjuilla kaikkeinpyhimmän, jonka oli päällystänyt kullalla.
Koko temppelin hän päällysti sisältä kullalla, koko temppelin joka kohdasta. Myös koko sen alttarin, joka oli kaikkeinpyhimmän edessä, hän päällysti kullalla.
Hän teki kaikkeinpyhimpään kaksi kerubia öljypuusta, kymmenen kyynärän korkuisia.
Kerubin toinen siipi oli viisi kyynärää, ja kerubin toinen siipi oli myös viisi kyynärää, niin että toisen siiven kärjestä toisen kärkeen oli kymmenen kyynärää.
Toinen kerubi oli myös kymmenen kyynärää. Molemmat kerubit olivat yhtä suuret ja yhdenmuotoiset:
toinen kerubi oli kymmenen kyynärää korkea ja samoin toinenkin kerubi.
Hän asetti kerubit temppelin sisimpään osaan. Kerubit levittivät siipensä niin, että toisen siipi kosketti toista seinää ja toisen kerubin siipi kosketti toista seinää. Temppelin keskikohdalla koskettivat niiden toiset siivet toisiaan.
Hän päällysti kerubit kullalla.
Kaikkiin temppelin seiniin ympäriinsä hän leikkautti veistoksia, kerubeja, palmuja ja kukkakiehkuroita sekä perä- että etuosaan.
Temppelin lattian hän päällysti kullalla, sekä perä- että etuosan lattian.
Kaikkeinpyhimmän oviaukkoon hän teki ovet öljypuusta. Kamana ja pielet muodostivat viisikulmion.
Molempiin öljypuusta tehtyihin oviin hän leikkautti kerubeja, palmuja ja kukkakiehkuroita, ja päällysti ne kullalla. Hän levitti kultaa kerubien ja palmujen päälle.
Hän teki myös temppelisalin oviaukkoon öljypuusta pielet, neliön muotoiset,
ja sypressipuusta kaksi ovea. Toisen oven molemmat laudat olivat kääntyviä, ja toisen oven molemmat laudat olivat kääntyviä.
Hän leikkautti niihin kerubeja, palmuja ja kukkakiehkuroita ja päällysti ne kullalla, joka levitettiin veistosten päälle.
Hän rakensi sisemmän esipihan muurin, jossa oli aina rinnakkain kolme kivikertaa hakattuja kiviä ja yksi hirsikerta veistettyjä setrihirsiä.
Neljäntenä vuotena, siiv-kuussa, laskettiin Herran temppelin perustus.
Yhdentenätoista vuotena, buul-kuussa, joka on kahdeksas kuukausi, temppeli oli kokonaan ja kaikkineen valmis. Hän rakensi sitä seitsemän vuotta.