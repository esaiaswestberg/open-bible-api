Älä tee pahaa, niin ei sinulle pahaa tapahdu.
Pysy erilläsi vääryydestä, niin se sinusta väistyy pois.
Poikani, älä kylvä vääryyden vakoihin, niin et myöskään ole leikkaava niistä seitsenkertaista satoa.
Älä halaja Herralta päämiehen paikkaa äläkä kuninkaalta kunniasijaa.
Älä pidä itseäsi vanhurskaana Herran edessä äläkä viisaana kuninkaan edessä.
Älä pyri tuomariksi: sinä et ehkä kykenisi poistamaan vääryyksiä. Ehkä arkailisit vallassaolijaa ja hankkisit oikeamielisyyteesi häpeäpilkun.
Älä tee syntiä kaupungin kansaa vastaan, älä myöskään alennu rahvaan edessä.
Älä tee syntiä kahta kertaa, sovituksen toivossa, sillä et pääse rangaistuksetta yhdestäkään kerrasta.
Älä sano: Hän katsoo minun uhrilahjojeni paljouteen, ja kun minä tuon niitä Jumalalle, Korkeimmalle, ottaa hän ne vastaan.
Älä ole arkamielinen rukoillessasi, äläkä lyö laimin hyväntekeväisyyttä.
Älä pilkkaa ihmistä, jolla on katkera mieli, sillä yksi on, joka alentaa ja ylentää.
Älä kynnä valheen kyntöä veljeäsi vastaan, älä myöskään ystävällesi sitä tee.
Älköön sinulla olko halua mihinkään valheeseen, sillä sen harjoittaminen ei ole hyväksi.
Älä ole suupaltti vanhojen seurassa, äläkä hoe samoja sanoja rukoillessasi.
Älä karta vaivalloista työtä, älä maanviljelystä, jonka Korkein on asettanut.
Älä anna syytä lukea itseäsi synnintekijäin joukkoon.
Nöyryytä syvästi sieluasi. Muista, että Herran viha ei viivy, sillä jumalattoman rangaistus on tuli ja madot.
Älä vaihda ystävää rahan tähden, äläkä oikeata veljeä Oofirin kultaan.
Älä hairahdu luopumaan viisaasta ja hyvästä vaimosta, sillä hänen lempeytensä on kultaa kalliimpi.
Älä kohtele pahoin palvelijaa, joka tekee työtä uskollisesti, äläkä palkkalaista, joka on sinulle altis.
Hyvää palvelijaa sinun sielusi rakastakoon, äläkä kiellä häneltä vapautta.
Jos sinulla on karjaa, hoida sitä; ja jos sinulla on siitä hyötyä, pidä sitä edelleen.
Jos sinulla on lapsia, kasvata heitä ja notkista heidän niskansa pienestä pitäen.
Jos sinulla on tyttäriä, pidä vaari heidän ruumiistansa äläkä näytä heille hilpeitä kasvoja.
Naita tytär, niin olet saanut päätökseen suuren työn; ja annat hänet ymmärtäväiselle miehelle.
Jos sinulla on vaimo mieltäsi myöten, älä häntä hylkää; mutta jos hän on sinulle vastenmielinen, älä usko itseäsi hänelle.
Kunnioita isääsi kaikesta sydämestäsi, äläkä unhota äitisi synnytystuskia.
Muista, että olet heistä syntynyt; ja millä sinä voisit korvata sen, mitä he ovat sinulle antaneet?
Kaikesta sielustasi pelkää Herraa ja pidä kunniassa hänen pappejansa.
Kaikesta voimastasi rakasta Luojaasi, äläkä hylkää niitä, jotka toimittavat hänelle palvelusta.
Pelkää Herraa ja kunnioita pappia ja anna hänelle osansa, niinkuin sinulle on alussa säädetty: syntiuhri ja anniksi annettava reisi ja korkeasti-pyhä uhri ja uutinen.
Ja ojenna kätesi köyhälle, että sinun osaksesi tulisi täysi siunaus.
Hyväntahtoinen lahja on sovelias kaikkien elossaolevien edessä; äläkä myöskään kuolleelta kiellä hyväntahtoisuutta.
Älä ole poissa itkevien luota, vaan sure surevien kanssa.
Älä ole hidas käymään sairaita katsomassa, sillä senkaltaisesta saat osaksesi rakkauden.
Kaikissa asioissasi muista loppuasi, niin sinä et milloinkaan syntiä tee.