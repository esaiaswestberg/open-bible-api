Älä ole vihamies, kun tulisi olla ystävä. Sillä huono maine on häpeä ja saa pilkan perinnökseen. Niin käy kaksikielisen synnintekijän.
Älä korota itseäsi omassa mielessäsi, ettei sinun sieluasi raastettaisi niinkuin härkää,
ettet joutuisi kaluamaan omia lehtiäsi ja turmelemaan hedelmiäsi ja jäisi kuivan puun kaltaiseksi.
Kelvoton sielu turmelee sen, jolla se on, ja saattaa hänet vihamiesten ilkuttavaksi.
Lempeä suu hankkii paljon ystäviä ja hyväpuheinen kieli paljon ystävyyden osoituksia.
Olkoon paljon niitä, jotka elävät rauhassa sinun kanssasi, mutta neuvonantajia olkoon sinulla yksi tuhannesta.
Jos hankit itsellesi ystävän, hanki hänet koettelemuksissa, äläkä aivan pian anna hänelle luottamustasi.
Sillä moni on ystävä aikanansa, mutta ei pysy silloin, kun sinulla on ahtaat päivät.
Ja moni ystävä muuttuu vihamieheksi ja saattaa riidan julki, sinulle pilkaksi.
Ja moni on ystävä ollessaan pöytäkumppanina, mutta ei pysy silloin, kun sinulla on ahtaat päivät:
onnesi päivinä hän on kuin sinä itse ja käyttäytyy rohkeasti sinun palvelusväkeäsi kohtaan;
mutta jos joudut alhaiseen asemaan, on hän sinua vastaan ja kätkeytyy sinun kasvojesi edestä.
Pysy erilläsi vihamiehistäsi, ja ole varuillasi ystäviisi nähden.
Uskollinen ystävä on vahva turva; joka sellaisen löytää, se aarteen löytää.
Uskollinen ystävä on korvaamaton, eikä hänen arvonsa ole punnittavissa.
Uskollinen ystävä on elvyttävä lääke, ja jotka Herraa pelkäävät, ne sellaisen löytävät.
Herraa pelkääväinen harrastaa oikeata ystävyyttä, sillä miestä myöten on hänen läheisimpänsä.
Poikani, hamasta nuoruudestasi valitse osaksesi kuri, niin sinä löydät viisautta vanhuutesi saakka.
Lähesty sitä kyntäjän ja kylväjän tavoin ja odota sen hyviä hedelmiä. Sillä sitä viljellessäsi sinulla on vähän vaivaa, ja pian pääset syömään sen satoa.
Kuinka peräti vaikea se onkaan kurittomille! Ei kestä siinä älytön!
Se on hänelle kuin raskas väkikivi, ja viivyttelemättä hän heittää sen pois.
Sillä viisaus on nimensä mukainen, eikä se ole tunnettu monelle.
Kuule, poikani, ja ota vastaan minun mietelmäni, äläkä torju pois minun neuvojani.
Pistä jalkasi sen kahleisiin ja kaulasi sen kaularautaan,
taivuta hartiasi sen alle ja kanna sitä, äläkä kyllästy sen siteisiin.
Käy sen tykö kaikesta sielustasi, ja kaikin voimin noudata sen teitä.
Seuraa sen jälkiä ja etsi, ja sinä tulet sen tuntemaan; ja kun olet sen saavuttanut, älä laske sitä menemään.
Sillä viimein sinä löydät levon, jonka se antaa, ja se kääntyy sinulle iloksi.
Silloin sen kahleet ovat sinulle vahva turva ja sen kaularaudat kunniapuku.
Sillä sen ies on kultainen koriste, ja sen siteet ovat punasinistä purppuraa.
Sinä puet sen yllesi kunniapuvuksi ja panet sen päähäsi riemuseppeleeksi
Jos tahdot, poikani, saat sinä opetusta, ja jos mielelläsi siihen antaudut, tulet taidolliseksi.
Jos halullisesti kuulet, niin sinä opit; ja jos kallistat korvasi, tulet viisaaksi.
Missä on paljon vanhempia, sinne asetu; ja joka on viisas, siihen liity.
Kaiken jumalallisen esittämistä kuule halusta, ja ymmärtäväiset vertaukset älkööt sinua paetko.
Jos näet ymmärtäväisen, käy varhain hänen tykönsä, ja sinun jalkasi kuluttakoon hänen oviensa kynnyksiä.
Ajattele Herran säädöksiä, ja tutkistele aina hänen käskyjänsä. Hän vahvistaa sinun sydämesi, ja sinun halajamisesi viisauteen tulee tyydytetyksi.