Herraa pelkääväinen tekee näin, ja se, joka pitää kiinni laista, saa omaksensa viisauden.
Se tulee häntä kohti niinkuin äiti ja ottaa hänet vastaan niinkuin neitsyellinen vaimo,
ravitsee häntä ymmärryksen leivällä ja antaa viisauden vettä hänelle juoda.
Hän nojautuu siihen eikä horju ja luottaa siihen eikä tule häpeään.
Se korottaa hänet ylitse hänen lähimmäistensä ja avaa hänen suunsa keskellä seurakuntaa.
Ilon ja riemuseppeleen ja iankaikkisen nimen hän saa periä.
Ymmärtämättömät ihmiset eivät saa omaksensa viisautta, eivätkä syntiset miehet saa sitä katsella.
Kaukana on se ylpeydestä, eivätkä valheen miehet sitä muista.
Ei ole ylistysvirsi sovelias synnintekijän suuhun, sillä ei Herra ole sitä hänelle lähettänyt.
Ylistystä lausukoon se, jolla viisaus on, ja Herra antaa sitä seurata onnen.
Älä sano: Se on Herran syy, että minä olen hänestä luopunut, sillä mitä hän vihaa, sitä älä sinä tee.
Älä sano: Hän itse on minut eksyttänyt: sillä syntistä miestä hän ei tarvitse.
Kaikkea kauhistusta Herra vihaa, eivätkä häntä pelkääväiset sellaista rakasta.
Hän teki alussa ihmisen ja jätti hänen hänen vapaan tahtonsa valtaan.
Jos tahdot, sinä pidät käskyt; sinä olet uskollinen, jos se sinulle kelpaa.
Hän on asettanut eteesi tulen ja veden: Kumpaan tahdot, sinä ojennat kätesi.
Ihmisellä on edessänsä elämä ja kuolema, ja hänelle annetaan se, mikä hänelle kelpaa.
Sillä suuri on Herran viisaus, hän on voimallinen valtasuuruudessaan ja kaikkinäkevä.
Ja hänen silmänsä ovat käännetyt häntä pelkääväisten puoleen, ja hän tuntee ihmisen kaikki teot.
Mutta ei hän ole käskenyt kenenkään olla jumalaton eikä antanut kenellekään lupaa tehdä syntiä.