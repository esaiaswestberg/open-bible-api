Een loflied van David. Ik wil U verheffen, mijn God en mijn Koning Uw Naam in eeuwigheid loven;
Ik wil U zegenen iedere dag, Uw Naam verheerlijken voor altijd en eeuwig.
Groot is Jahweh, en hooggeprezen, Zijn majesteit is niet te doorgronden!
Van geslacht tot geslacht zal men uw werken verheffen, En uw machtige daden vermelden;
Van de heerlijke luister van uw Majesteit spreken, En uw wonderen bezingen;
Van de macht uwer ontzaglijke daden gewagen, En uw grootheid verkonden!
Men zal de roem van uw onmetelijke goedheid verbreiden, En over uw goedertierenheid jubelen:
"Genadig en barmhartig is Jahweh, Lankmoedig, vol goedheid;
Goedertieren is Jahweh voor allen, Zijn barmhartigheid strekt zich over al zijn schepselen uit!"
Al uw werken zullen U loven, o Jahweh, En uw vromen zullen U prijzen;
Ze zullen de glorie van uw Koningschap roemen, En uw almacht verkonden:
Om de kinderen der mensen uw kracht te doen kennen, En de heerlijke glans van uw Rijk.
Uw Koningschap is een koningschap voor alle eeuwen, Uw heerschappij blijft van geslacht tot geslacht! Trouw is Jahweh in al zijn beloften, En in al zijn werken vol goedheid.
Jahweh stut die dreigen te vallen, En die gebukt gaan, richt Hij weer op.
Aller ogen zien naar U uit, Gij geeft voedsel aan allen, elk op zijn tijd;
Gij opent uw handen, En verzadigt naar hartelust al wat leeft!
Goedertieren is Jahweh in al zijn wegen, En in al zijn werken vol liefde.
Jahweh is allen, die Hem roepen, nabij: Allen, die oprecht tot Hem bidden.
Hij vervult de wensen van hen, die Hem vrezen; Hij hoort hun smeken, en komt ze te hulp.
Jahweh behoedt wie Hem liefheeft, Maar vernielt alle bozen!
Mijn mond zal de lof van Jahweh verkonden; Alle vlees zijn heilige Naam zegenen voor eeuwig!