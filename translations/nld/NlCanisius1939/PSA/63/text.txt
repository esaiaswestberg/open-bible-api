Voor muziekbegeleiding. Een psalm van David.
Hoor, o God, mijn luid gejammer, Bevrijd mijn leven van de schrik voor den vijand;
Bescherm mij tegen de aanslag der bozen, En tegen het woelen van schurken.
Want ze scherpen hun tong als een zwaard, Richten als pijlen hun bittere woorden;
En om in het geniep den onschuldige te treffen, Leggen ze onverhoeds en onvervaard op hem aan.
Ze stellen hun boze plannen vast, En overleggen, hoe hun strikken te zetten; Ze zeggen: Wie ziet het;
Wie achterhaalt onze streken? We zijn met onze plannen gereed, De list is gelukt! Het binnenste van iederen mens is een graf, Een afgrond zijn hart!
Daar schiet God zijn pijl op hen af, En de slagen vallen onverwacht op hen neer;
Hun eigen tong brengt ze ten val: Wie ze ziet, schudt meewarig het hoofd.
En allen zullen vol diep ontzag Gods daden verkonden, Erkennen, dat het zijn werk is geweest;
De brave zal zich in Jahweh verheugen, en op Hem hopen, Alle oprechten van hart zullen juichen!