Voor muziekbegeleiding. Een psalm van de zonen van Kore.
Jahweh, Gij hebt weer uw land begenadigd, En het lot van Jakob ten beste gekeerd;
Gij hebt uw volk zijn schuld vergeven, En al zijn zonden bedekt,
Heel uw gramschap laten varen, Geblust de gloed van uw toorn.
Richt ons dan op, o God van ons heil, En leg uw wrevel over ons af!
Of zoudt Gij voor eeuwig op ons vertoornd willen zijn, Verbolgen blijven van geslacht tot geslacht,
En niet liever ons laten herleven, Opdat uw volk zich in U kan verheugen?
Toon ons uw goedheid, o Jahweh, En schenk ons uw heil!
Ik wil horen wat Jahweh mij zegt; Want Hij spreekt woorden van vrede Voor zijn volk en zijn vromen, Voor die op Hem blijven hopen!
Waarachtig; zijn heil is nabij aan hen, die Hem vrezen, En zijn heerlijkheid woont in ons Land.
Genade en trouw ontmoeten elkander, Gerechtigheid en vrede omhelzen elkaar:
De trouw ontspruit aan de aarde, De gerechtigheid blikt uit de hemel.
Jahweh zelf schenkt zijn zegen, En ons Land geeft zijn oogst;
Gerechtigheid gaat voor Hem uit, En geluk volgt zijn schreden!