Voor muziekbegeleiding. Een leerdicht van David,
nadat Doëg, de Edomiet aan Saül was gaan melden: ”David is in het huis van Achimélek gekomen.”
Wat pocht gij op boosheid, En snoeft gij op onrecht,
Broedt gij voortdurend op onheil, Is uw tong als een vlijmscherp, verraderlijk mes?
Gij kiest wat kwaad is boven het goede, De leugen boven de waarheid;
Gij houdt alleen van verwarrende woorden, En bedriegelijke taal.
Daarom zal God u vernielen, U weggooien eens en voor al, U wegsleuren uit uw tent, Uw wortel uit het land der levenden rukken.
De rechtvaardigen zullen het huiverend zien, en over hem lachen:
"Daar is nu de man, die zijn kracht niet in God heeft gezocht, Maar die op zijn grote rijkdom vertrouwde, En zich op zijn schatten beroemde!"
Maar ik ben als een bloeiende olijf in Gods huis, En vertrouw op Gods goedheid voor eeuwig en immer.
Eeuwig zal ik U danken, omdat het úw werk is geweest, En de goedheid van uw Naam voor uw vromen verkonden!