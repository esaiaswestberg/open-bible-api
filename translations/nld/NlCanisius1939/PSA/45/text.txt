Voor muziekbegeleiding. Van de zonen van Kore. Met sopraanstemmen. Een lied.
God is onze toevlucht en sterkte Een machtige hulp in de nood:
Dus vrezen wij niets, al wordt de aarde uit haar voegen gerukt, En schudden de bergen in het diepst van de zee;
Al bruisen en schuimen haar wateren, En rillen de bergen door haar geweld! Jahweh der heirscharen is met ons, Onze burcht is Jakobs God!
Een vloed met zijn stromen brengt de Godsstad in vreugde, De heilige stede van den Allerhoogste.
God is daarbinnen, nooit zal zij wankelen; God zal haar helpen, als de dageraad komt:
Al woeden de volken, al wankelen de staten, Al beeft de aarde door de stem van zijn donder!
Jahweh der heirscharen is met ons, Onze burcht is Jakobs God!
Komt dan, en ziet de werken van Jahweh, Die wonderen op de aarde wrocht:
Die de oorlogen bant buiten de grenzen der aarde, De bogen breekt, de lansen vernielt, de wagens verbrandt.
Houdt op! Erkent, dat Ik God ben, Hoog boven de volkeren, verheven op aarde!
Jahweh der heirscharen is met ons, Onze burcht is Jakobs God!