Daar sprak Jahweh tot Moses:
Zeg de kinderen Israëls, dat ze Mij geschenken brengen; van iedereen, wien het hart het ingeeft, zult ge geschenken aanvaarden.
Dit zijn de geschenken, die ge van hen moet aannemen: goud, zilver en brons,
violet, purper, karmozijn, getwijnd lijnwaad en geitenhaar,
roodgeverfde ramsvellen, gelooide huiden en acaciahout;
olie voor de lampen, specerijen voor de zalfolie en voor de geurige wierook;
onyxstenen en andere edelstenen, om er het borstkleed en de borsttas mee te bezetten.
Want ge moet voor Mij een heiligdom maken, opdat Ik in hun midden kan wonen.
En ge moet de tabernakel met toebehoren nauwkeurig naar de modellen vervaardigen, die Ik u nu ga tonen.
Ge moet een ark vervaardigen van acaciahout, twee en een halve el lang, anderhalve el breed en anderhalve el hoog.
Ge moet haar van binnen en van buiten met zuiver goud bekleden en er loofwerk van goud omheen maken.
Dan moet ge er vier gouden krammen voor gieten, en die boven aan de vier poten bevestigen, twee krammen aan iedere kant.
Maak vervolgens handbomen van acaciahout, besla ze met goud,
en steek ze in de krammen aan weerskanten van de ark, om daarmee de ark te dragen.
De handbomen moeten in de krammen aan de ark blijven, en mogen er niet worden uitgetrokken.
In de ark moet ge de verbondswet leggen, die Ik u geven zal.
Daarna moet ge ook een verzoendeksel maken van zuiver goud, twee en een halve el lang en anderhalve el breed.
Aan de beide uiteinden van het verzoendeksel moet ge twee gouden cherubs als drijfwerk maken.
Sla een cherub uit aan het ene einde en een cherub aan het andere einde; dus in het verzoendeksel zelf moet ge aan beide uiteinden de cherubs uitslaan.
De cherubs moeten hun vleugels omhoog spreiden, en met hun vleugels het verzoendeksel overspannen; ze moeten tegenover elkander staan, terwijl hun gezichten naar het verzoendeksel gericht moeten zijn.
Leg dan het verzoendeksel boven op de ark, en de verbondswet, die Ik u geven zal, erin.
Daar zal Ik Mij aan u openbaren, en boven het verzoendeksel tussen de twee cherubs, die op de ark des Verbonds staan, zal Ik alles mededelen, wat Ik u voor de Israëlieten heb te bevelen.
Gij moet ook een tafel van acaciahout vervaardigen, twee ellen lang, een el breed en anderhalve el hoog.
Overtrek die met zuiver goud, en maak er loofwerk van goud omheen.
Gij moet daar een lijst van een hand breed omheen maken, en om die lijst loofwerk van goud.
Dan moet ge vier gouden krammen maken, en die aan de vier hoeken bij de poten bevestigen.
Breng die krammen voor de handbomen van de tafel vlak bij de lijst aan.
De handbomen moet ge van acaciahout maken, en met goud beslaan; daarmee moet de tafel worden gedragen.
Bovendien moet ge nog de nodige schotels, kannen, bekers en schalen vervaardigen voor het uitgieten van de plengoffers; ge moet ze maken van zuiver goud.
Ook moet ge er voor zorgen, dat er op de tafel voortdurend toonbroden voor Mij liggen.
Vervolgens moet ge een kandelaar maken van zuiver goud. De kandelaar moet drijfwerk zijn: zijn voetstuk en schacht, zijn bloemkelken, knoppen en bloesems uit één stuk.
Zes armen moeten terzijde uitsteken, drie armen aan de ene kant van de kandelaar en drie armen aan de andere kant.
Aan iedere arm moeten drie bloemkelken zitten in de vorm van amandelbloesem, knoppen en bloesems; dus aan de zes armen, die uit de kandelaar steken op dezelfde manier.
Maar aan de kandelaar zelf moeten vier bloemkelken zitten in de vorm van amandelbloesem, knoppen en bloesems;
telkens moet één knop onder elk van de drie paar armen zitten, waar de zes armen uit de kandelaar schieten.
De knoppen en armen moeten met de kandelaar zelf uit één stuk zijn; het geheel één stuk drijfwerk van zuiver goud.
Bovendien moet ge de zeven lampen maken, die er bij horen, en deze er zo boven op plaatsen, dat het licht naar de voorzijde valt.
Ook de snuiters en bakjes moeten van zuiver goud zijn.
Een talent zuiver goud moet men gebruiken voor de kandelaar en voor alles wat er bij hoort.
Zorg er voor, dat ge het vervaardigt naar de modellen, die u op de berg zijn getoond.