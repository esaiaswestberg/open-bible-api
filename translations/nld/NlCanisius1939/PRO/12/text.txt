Wie op tucht gesteld is, is op kennis gesteld; Wie geen vermaning kan velen, is als redeloos vee.
De deugdzame geniet het welbehagen van Jahweh, Doortrapte mensen veroordeelt Hij.
Door misdaad houdt de mens geen stand, Maar de wortel der rechtvaardigen is onwrikbaar.
Een flinke vrouw is de kroon van haar man; Een die zich misdraagt, een kanker in zijn gebeente.
Wat rechtvaardigen overleggen is recht, Wat bozen uitdenken bedrog.
In de woorden der bozen loert levensgevaar, Maar de mond der vromen brengt redding.
De bozen worden omvergeworpen, en ze zijn er niet meer; Het huis der rechtvaardigen houdt stand.
Naar de mate van zijn doorzicht wordt men geprezen, Maar een nar is niet in tel.
Beter onderschat te worden en over een knecht beschikken, Dan voornaam te doen en broodgebrek hebben.
De rechtvaardige kent de noden zelfs van zijn vee, Maar het hart der bozen is zonder erbarmen.
Wie zijn akker bebouwt, heeft eten genoeg; Maar wie zijn tijd verbeuzelt, lijdt gebrek.
De burcht der bozen stort in puin, De wortel der rechtvaardigen is onwrikbaar.
Door zijn tong te misbruiken loopt de boze in de val, Maar de rechtvaardige ontkomt uit de benauwdheid.
Wat van iemands lippen komt, wordt hem rijkelijk vergolden; En wat iemands handen doen, valt terug op hemzelf.
De dwaze houdt zijn weg voor recht; Alleen wie naar raad luistert, is wijs.
Een dwaas laat ogenblikkelijk zijn woede blijken, Wijs is hij, die een belediging doodzwijgt.
Wie waarheid spreekt, verbreidt recht; Maar een valse getuige pleegt bedrog.
Sommigen laten zich woorden ontvallen als dolkstoten, Maar de tong der wijzen verzacht.
Het woord der waarheid houdt eeuwig stand, Een leugentong slechts een ogenblik.
Ontgoocheling is het lot van wie kwaad beramen; Maar bij hen, die heilzame raad geven, heerst vreugde.
Geen kwaad zal den rechtvaardige treffen, Maar de bozen worden door het ongeluk achtervolgd.
Jahweh heeft een afschuw van leugentaal, Maar welbehagen in hen, die de waarheid betrachten.
Een wijze houdt zijn wetenschap voor zich, Een dwaas loopt met zijn domheid te koop.
De hand der vlijtigen zal regeren, Vadsigheid leidt tot slavernij.
Kommer in het hart maakt een mens neerslachtig, Een goed woord fleurt hem weer op.
Een rechtvaardige vindt zijn weide wel, Maar de weg der bozen voert hen op een dwaalspoor.
Een vadsig mens zal geen wild verschalken, Een ijverig mens verwerft een kostbaar bezit.
Op de weg der deugd is leven, Het pad der boosheid leidt naar de dood.