Noli attendere ad possessiones iniquas,  et ne dixeris : Est mihi sufficiens vita :  nihil enim proderit in tempore vindictæ et obductionis.
Ne sequaris in fortitudine tua concupiscentiam cordis tui,
et ne dixeris : Quomodo potui ?  aut, Quis me subjiciet propter facta mea ?  Deus enim vindicans vindicabit.
Ne dixeris : Peccavi : et quid mihi accidit triste ?  Altissimus enim est patiens redditor.
De propitiatio peccato noli esse sine metu,  neque adjicias peccatum super peccatum.
Et ne dicas : Miseratio Domini magna est,  multitudinis peccatorum meorum miserebitur :
misericordia enim et ira ab illo cito proximant,  et in peccatores respicit ira illius.
Non tardes converti ad Dominum,  et ne differas de die in diem :
subito enim veniet ira illius,  et in tempore vindictæ disperdet te.
Noli anxius esse in divitiis injustis :  non enim proderunt tibi in die obductionis et vindictæ.
Non ventiles te in omnem ventum,  et non eas in omnem viam :  sic enim omnis peccator probatur in duplici lingua.
Esto firmus in via Domini,  et in veritate sensus tui et scientia :  et prosequatur te verbum pacis et justitiæ.
Esto mansuetus ad audiendum verbum, ut intelligas,  et cum sapientia proferas responsum verum.
Si est tibi intellectus, responde proximo :  sin autem, sit manus tua super os tuum,  ne capiaris in verbo indisciplinato, et confundaris.
Honor et gloria in sermone sensati :  lingua vero imprudentis subversio est ipsius.
Non appelleris susurro,  et lingua tua ne capiaris et confundaris :
super furem enim est confusio et pœnitentia,  et denotatio pessima super bilinguem :  susurratori autem odium, et inimicitia, et contumelia.
Justifica pusillum  et magnum similiter.