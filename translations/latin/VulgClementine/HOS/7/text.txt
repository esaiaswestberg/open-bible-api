Cum sanare vellem Israël,  revelata est iniquitas Ephraim,  et malitia Samariæ,  quia operati sunt mendacium ;  et fur ingressus est spolians,  latrunculus foris.
Et ne forte dicant in cordibus suis,  omnem malitiam eorum me recordatum,  nunc circumdederunt eos adinventiones suæ :  coram facie mea factæ sunt.
In malitia sua lætificaverunt regem,  et in mendaciis suis principes.
Omnes adulterantes,  quasi clibanus succensus a coquente ;  quievit paululum civitas a commistione fermenti,  donec fermentaretur totum.
Dies regis nostri : cœperunt principes furere a vino ;  extendit manum suam cum illusoribus.
Quia applicuerunt quasi clibanum cor suum,  cum insidiaretur eis ;  tota nocte dormivit coquens eos :  mane ipse succensus quasi ignis flammæ.
Omnes calefacti sunt quasi clibanus,  et devoraverunt judices suos :  omnes reges eorum ceciderunt ;  non est qui clamat in eis ad me.
Ephraim in populis ipse commiscebatur ;  Ephraim factus est subcinericius panis, qui non reversatur.
Comederunt alieni robur ejus, et ipse nescivit ;  sed et cani effusi sunt in eo, et ipse ignoravit.
Et humiliabitur superbia Israël in facie ejus ;  nec reversi sunt ad Dominum Deum suum,  et non quæsierunt eum in omnibus his.
Et factus est Ephraim quasi columba seducta non habens cor.  Ægyptum invocabant ; ad Assyrios abierunt.
Et cum profecti fuerint,  expandam super eos rete meum :  quasi volucrem cæli detraham eos ;  cædam eos secundum auditionem cœtus eorum.
Væ eis, quoniam recesserunt a me !  vastabuntur, quia prævaricati sunt in me,  et ego redemi eos,  et ipsi locuti sunt contra me mendacia.
Et non clamaverunt ad me in corde suo,  sed ululabant in cubilibus suis :  super triticum et vinum ruminabant ;  recesserunt a me.
Et ego erudivi eos, et confortavi brachia eorum,  et in me cogitaverunt malitiam.
Reversi sunt ut essent absque jugo ;  facti sunt quasi arcus dolosus :  cadent in gladio principes eorum, a furore linguæ suæ.  Ista subsannatio eorum in terra Ægypti.