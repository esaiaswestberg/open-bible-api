Mane autem facto, consilium inierunt omnes principes sacerdotum et seniores populi adversus Jesum, ut eum morti traderent.
Et vinctum adduxerunt eum, et tradiderunt Pontio Pilato præsidi.
Tunc videns Judas, qui eum tradidit, quod damnatus esset, pœnitentia ductus, retulit triginta argenteos principibus sacerdotum, et senioribus,
dicens : Peccavi, tradens sanguinem justum. At illi dixerunt : Quid ad nos ? tu videris.
Et projectis argenteis in templo, recessit : et abiens laqueo se suspendit.
Principes autem sacerdotum, acceptis argenteis, dixerunt : Non licet eos mittere in corbonam : quia pretium sanguinis est.
Consilio autem inito, emerunt ex illis agrum figuli, in sepulturam peregrinorum.
Propter hoc vocatus est ager ille, Haceldama, hoc est, Ager sanguinis, usque in hodiernum diem.
Tunc impletum est quod dictum est per Jeremiam prophetam, dicentem : Et acceperunt triginta argenteos pretium appretiati, quem appretiaverunt a filiis Israël :
et dederunt eos in agrum figuli, sicut constituit mihi Dominus.
Jesus autem stetit ante præsidem, et interrogavit eum præses, dicens : Tu es rex Judæorum ? Dicit illi Jesus : Tu dicis.
Et cum accusaretur a principibus sacerdotum et senioribus, nihil respondit.
Tunc dicit illi Pilatus : Non audis quanta adversum te dicunt testimonia ?
Et non respondit ei ad ullum verbum, ita ut miraretur præses vehementer.
Per diem autem solemnem consueverat præses populo dimittere unum vinctum, quem voluissent :
habebat autem tunc vinctum insignem, qui dicebatur Barabbas.
Congregatis ergo illis, dixit Pilatus : Quem vultis dimittam vobis : Barabbam, an Jesum, qui dicitur Christus ?
Sciebat enim quod per invidiam tradidissent eum.
Sedente autem illo pro tribunali, misit ad eum uxor ejus, dicens : Nihil tibi, et justo illi : multa enim passa sum hodie per visum propter eum.
Principes autem sacerdotum et seniores persuaserunt populis ut peterent Barabbam, Jesum vero perderent.
Respondens autem præses, ait illis : Quem vultis vobis de duobus dimitti ? At illi dixerunt : Barabbam.
Dicit illis Pilatus : Quid igitur faciam de Jesu, qui dicitur Christus ?
Dicunt omnes : Crucifigatur. Ait illis præses : Quid enim mali fecit ? At illi magis clamabant dicentes : Crucifigatur.
Videns autem Pilatus quia nihil proficeret, sed magis tumultus fieret : accepta aqua, lavit manus coram populo, dicens : Innocens ego sum a sanguine justi hujus : vos videritis.
Et respondens universus populus, dixit : Sanguis ejus super nos, et super filios nostros.
Tunc dimisit illis Barabbam : Jesum autem flagellatum tradidit eis ut crucifigeretur.
Tunc milites præsidis suscipientes Jesum in prætorium, congregaverunt ad eum universam cohortem :
et exuentes eum, chlamydem coccineam circumdederunt ei,
et plectentes coronam de spinis, posuerunt super caput ejus, et arundinem in dextera ejus. Et genu flexo ante eum, illudebant ei, dicentes : Ave rex Judæorum.
Et exspuentes in eum, acceperunt arundinem, et percutiebant caput ejus.
Et postquam illuserunt ei, exuerunt eum chlamyde, et induerunt eum vestimentis ejus, et duxerunt eum ut crucifigerent.
Exeuntes autem invenerunt hominem Cyrenæum, nomine Simonem : hunc angariaverunt ut tolleret crucem ejus.
Et venerunt in locum qui dicitur Golgotha, quod est Calvariæ locus.
Et dederunt ei vinum bibere cum felle mistum. Et cum gustasset, noluit bibere.
Postquam autem crucifixerunt eum, diviserunt vestimenta ejus, sortem mittentes : ut impleretur quod dictum est per prophetam dicentem : Diviserunt sibi vestimenta mea, et super vestem meam miserunt sortem.
Et sedentes servabant eum.
Et imposuerunt super caput ejus causam ipsius scriptam : Hic est Jesus rex Judæorum.
Tunc crucifixi sunt cum eo duo latrones : unus a dextris, et unus a sinistris.
Prætereuntes autem blasphemabant eum moventes capita sua,
et dicentes : Vah ! qui destruis templum Dei, et in triduo illud reædificas : salva temetipsum : si Filius Dei es, descende de cruce.
Similiter et principes sacerdotum illudentes cum scribis et senioribus dicebant :
Alios salvos fecit, seipsum non potest salvum facere : si rex Israël est, descendat nunc de cruce, et credimus ei :
confidit in Deo : liberet nunc, si vult eum : dixit enim : Quia Filius Dei sum.
Idipsum autem et latrones, qui crucifixi erant cum eo, improperabant ei.
A sexta autem hora tenebræ factæ sunt super universam terram usque ad horam nonam.
Et circa horam nonam clamavit Jesus voce magna, dicens : Eli, Eli, lamma sabacthani ? hoc est : Deus meus, Deus meus, ut quid dereliquisti me ?
Quidam autem illic stantes, et audientes, dicebant : Eliam vocat iste.
Et continuo currens unus ex eis, acceptam spongiam implevit aceto, et imposuit arundini, et dabat ei bibere.
Ceteri vero dicebant : Sine, videamus an veniat Elias liberans eum.
Jesus autem iterum clamans voce magna, emisit spiritum.
Et ecce velum templi scissum est in duas partes a summo usque deorsum : et terra mota est, et petræ scissæ sunt,
et monumenta aperta sunt : et multa corpora sanctorum, qui dormierant, surrexerunt.
Et exeuntes de monumentis post resurrectionem ejus, venerunt in sanctam civitatem, et apparuerunt multis.
Centurio autem, et qui cum eo erant, custodientes Jesum, viso terræmotu, et his quæ fiebant, timuerunt valde, dicentes : Vere Filius Dei erat iste.
Erant autem ibi mulieres multæ a longe, quæ secutæ erant Jesum a Galilæa, ministrantes ei :
inter quas erat Maria Magdalene, et Maria Jacobi, et Joseph mater, et mater filiorum Zebedæi.
Cum autem sero factum esset, venit quidam homo dives ab Arimathæa, nomine Joseph, qui et ipse discipulus erat Jesu :
hic accessit ad Pilatum, et petiit corpus Jesu. Tunc Pilatus jussit reddi corpus.
Et accepto corpore, Joseph involvit illud in sindone munda,
et posuit illud in monumento suo novo, quod exciderat in petra. Et advolvit saxum magnum ad ostium monumenti, et abiit.
Erant autem ibi Maria Magdalene, et altera Maria, sedentes contra sepulchrum.
Altera autem die, quæ est post Parasceven, convenerunt principes sacerdotum et pharisæi ad Pilatum,
dicentes : Domine, recordati sumus, quia seductor ille dixit adhuc vivens : Post tres dies resurgam.
Jube ergo custodiri sepulchrum usque in diem tertium : ne forte veniant discipuli ejus, et furentur eum, et dicant plebi : Surrexit a mortuis : et erit novissimus error pejor priore.
Ait illis Pilatus : Habetis custodiam, ite, custodite sicut scitis.
Illi autem abeuntes, munierunt sepulchrum, signantes lapidem, cum custodibus.