Hæc dicit Dominus :  Super tribus sceleribus Moab,  et super quatuor non convertam eum,  eo quod incenderit ossa regis Idumææ usque ad cinerem.
Et mittam ignem in Moab,  et devorabit ædes Carioth :  et morietur in sonitu Moab, in clangore tubæ.
Et disperdam judicem de medio ejus,  et omnes principes ejus interficiam cum eo,  dicit Dominus.
Hæc dicit Dominus :  Super tribus sceleribus Juda,  et super quatuor non convertam eum,  eo quod abjecerit legem Domini  et mandata ejus non custodierit :  deceperant enim eos idola sua,  post quæ abierant patres eorum.
Et mittam ignem in Juda,  et devorabit ædes Jerusalem.
Hæc dicit Dominus :  Super tribus sceleribus Israël,  et super quatuor non convertam eum,  pro eo quod vendiderit pro argento justum,  et pauperem pro calceamentis.
Qui conterunt super pulverem terræ capita pauperum,  et viam humilium declinant :  et filius ac pater ejus ierunt ad puellam,  ut violarent nomen sanctum meum.
Et super vestimentis pignoratis accubuerunt juxta omne altare,  et vinum damnatorum bibebant in domo Dei sui.
Ego autem exterminavi Amorrhæum a facie eorum,  cujus altitudo, cedrorum altitudo ejus,  et fortis ipse quasi quercus ;  et contrivi fructum ejus desuper,  et radices ejus subter.
Ego sum qui ascendere vos feci de terra Ægypti,  et duxi vos in deserto quadraginta annis,  ut possideretis terram Amorrhæi.
Et suscitavi de filiis vestris in prophetas,  et de juvenibus vestris nazaræos.  Numquid non ita est, filii Israël ? dicit Dominus.
Et propinabitis nazaræis vinum,  et prophetis mandabitis, dicentes :  Ne prophetetis.
Ecce ego stridebo subter vos,  sicut stridet plaustrum onustum fœno.
Et peribit fuga a veloce,  et fortis non obtinebit virtutem suam,  et robustus non salvabit animam suam :
et tenens arcum non stabit,  et velox pedibus suis non salvabitur,  et ascensor equi non salvabit animam suam :
et robustus corde inter fortes nudus fugiet in illa die,  dicit Dominus.