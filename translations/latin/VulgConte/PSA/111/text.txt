Alleluia. Reversionis Aggæi, et Zachariæ. Beatus vir, qui timet Dominum: in mandatis eius volet nimis.
Potens in terra erit semen eius: generatio rectorum benedicetur.
Gloria, et divitiæ in domo eius: et iustitia eius manet in sæculum sæculi.
Exortum est in tenebris lumen rectis: misericors, et miserator, et iustus.
Iucundus homo qui miseretur et commodat, disponet sermones suos in iudicio:
quia in æternum non commovebitur.
In memoria æterna erit iustus: ab auditione mala non timebit. Paratum cor eius sperare in Domino,
confirmatum est cor eius: non commovebitur donec despiciat inimicos suos.
Dispersit, dedit pauperibus: iustitia eius manet in sæculum sæculi, cornu eius exaltabitur in gloria.
Peccator videbit, et irascetur, dentibus suis fremet et tabescet: desiderium peccatorum peribit.