In finem, Ne disperdas, David in tituli inscriptionem.
Si vere utique iustitiam loquimini: recta iudicate filii hominum.
Etenim in corde iniquitates operamini: in terra iniustitias manus vestræ concinnant.
Alienati sunt peccatores a vulva, erraverunt ab utero: locuti sunt falsa.
Furor illis secundum similitudinem serpentis: sicut aspidis surdæ, et obturantis aures suas,
quæ non exaudiet vocem incantantium: et venefici incantantis sapienter.
Deus conteret dentes eorum in ore ipsorum: molas leonum confringet Dominus.
Ad nihilum devenient tamquam aqua decurrens: intendit arcum suum donec infirmentur.
Sicut cera, quæ fluit, auferentur: supercecidit ignis, et non viderunt solem.
Priusquam intelligerent spinæ vestræ rhamnum: sicut viventes, sic in ira absorbet eos.
Lætabitur iustus cum viderit vindictam: manus suas lavabit in sanguine peccatoris.
Et dicet homo: Si utique est fructus iusto: utique est Deus iudicans eos in terra.