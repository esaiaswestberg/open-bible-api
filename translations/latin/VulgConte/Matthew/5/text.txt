Videns autem Iesus turbas, ascendit in montem, et cum sedisset, accesserunt ad eum discipuli eius,
et aperiens os suum docebat eos dicens:
Beati pauperes spiritu: quoniam ipsorum est regnum cælorum.
Beati mites: quoniam ipsi possidebunt terram.
Beati, qui lugent: quoniam ipsi consolabuntur.
Beati, qui esuriunt, et sitiunt iustitiam: quoniam ipsi saturabuntur.
Beati misericordes: quoniam ipsi misericordiam consequentur.
Beati mundo corde: quoniam ipsi Deum videbunt.
Beati pacifici: quoniam filii Dei vocabuntur.
Beati, qui persecutionem patiuntur propter iustitiam: quoniam ipsorum est regnum cælorum.
Beati estis cum maledixerint vobis, et persecuti vos fuerint, et dixerint omne malum adversum vos mentientes, propter me:
gaudete, et exultate, quoniam merces vestra copiosa est in cælis. Sic enim persecuti sunt prophetas, qui fuerunt ante vos.
Vos estis sal terræ. Quod si sal evanuerit, in quo salietur? ad nihilum valet ultra, nisi ut mittatur foras, et conculcetur ab hominibus.
Vos estis lux mundi. Non potest civitas abscondi supra montem posita.
Neque accendunt lucernam, et ponunt eam sub modio, sed super candelabrum ut luceat omnibus, qui in domo sunt.
Sic luceat lux vestra coram hominibus: ut videant opera vestra bona, et glorificent Patrem vestrum, qui in cælis est.
Nolite putare quoniam veni solvere legem, aut prophetas: non veni solvere, sed adimplere.
Amen quippe dico vobis, donec transeat cælum et terra, iota unum, aut unus apex non præteribit a lege, donec omnia fiant.
Qui ergo solverit unum de mandatis istis minimis, et docuerit sic homines, minimus vocabitur in regno cælorum: qui autem fecerit et docuerit, hic magnus vocabitur in regno cælorum.
Dico enim vobis, quia nisi abundaverit iustitia vestra plus quam Scribarum, et Pharisæorum, non intrabitis in regnum cælorum.
Audistis quia dictum est antiquis: Non occides: qui autem occiderit, reus erit iudicio.
Ego autem dico vobis: quia omnis qui irascitur fratri suo, reus erit iudicio. Qui autem dixerit fratri suo, Raca: reus erit concilio. Qui autem dixerit, fatue: reus erit Gehennæ ignis.
Si ergo offers munus tuum ad altare, et ibi recordatus fueris quia frater tuus habet aliquid adversum te:
relinque ibi munus tuum ante altare, et vade prius reconciliari fratri tuo: et tunc veniens offeres munus tuum.
Esto consentiens adversario tuo cito dum es in via cum eo: ne forte tradat te adversarius iudici, et iudex tradat te ministro: et in carcerem mittaris.
Amen dico tibi, non exies inde, donec reddas novissimum quadrantem.
Audistis quia dictum est antiquis: Non mœchaberis.
Ego autem dico vobis: quia omnis, qui viderit mulierem ad concupiscendum eam, iam mœchatus est eam in corde suo.
Quod si oculus tuus dexter scandalizat te, erue eum, et proiice abs te: expedit enim tibi ut pereat unum membrorum tuorum, quam totus corpus tuum mittatur in Gehennam.
Et si dextra manus tua scandalizat te, abscide eam, et proiice abs te: expedit enim tibi ut pereat unum membrorum tuorum, quam totum corpus tuum eat in Gehennam.
Dictum est autem: Quicumque dimiserit uxorem suam, det ei libellum repudii.
Ego autem dico vobis: Quia omnis, qui dimiserit uxorem suam, excepta fornicationis causa, facit eam mœchari: et qui dimissam duxerit, adulterat.
Iterum audistis quia dictum est antiquis: Non periurabis: reddes autem Domino iuramenta tua.
Ego autem dico vobis, non iurare omnino, neque per cælum, quia thronus Dei est:
neque per terram, quia scabellum est pedum eius: neque per Ierosolymam, quia civitas est magni regis:
neque per caput tuum iuraveris, quia non potes unum capillum album facere, aut nigrum.
Sit autem sermo vester, est, est: non, non: quod autem his abundantius est, a malo est.
Audistis quia dictum est: Oculum pro oculo, et dentem pro dente.
Ego autem dico vobis, non resistere malo: sed si quis te percusserit in dexteram maxillam tuam, præbe illi et alteram:
et ei, qui vult tecum iudicio contendere, et tunicam tuam tollere, dimitte ei et pallium.
Et quicumque te angariaverit mille passus, vade cum illo et alia duo.
Qui petit a te, da ei: et volenti mutuari a te, ne avertaris.
Audistis quia dictum est: Diliges proximum tuum, et odio habebis inimicum tuum.
Ego autem dico vobis: Diligite inimicos vestros, benefacite his, qui oderunt vos: et orate pro persequentibus et calumniantibus vos:
ut sitis filii Patris vestri, qui in cælis est: qui solem suum oriri facit super bonos, et malos: et pluit super iustos et iniustos.
Si enim diligitis eos, qui vos diligunt, quam mercedem habebitis? nonne et publicani hoc faciunt?
Et si salutaveritis fratres vestros tantum, quid amplius facitis? nonne et ethnici hoc faciunt?
Estote ergo vos perfecti, sicut et pater vester cælestis perfectus est.