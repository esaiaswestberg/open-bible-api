Domine pater, et dominator vitae meae ne derelinquas me in consilio eorum: nec sinas me cadere in illa exprobratione.
Quis superponit in cogitatu meo flagella, et in corde meo doctrinam sapientiae, ut ignorationibus eorum non parcant mihi, et non appareant delicta eorum,
et ne adincrescant ignorantiae meae, et multiplicentur delicta mea, et peccata mea abundent, et incidam in conspectu adversariorum meorum, et gaudeat super me inimicus meus?
Domine pater, et Deus vitae meae, ne derelinquas me in cogitatu illorum.
Extollentiam oculorum meorum ne dederis mihi, et omne desiderium averte a me.
Aufer a me ventris concupiscentias, et concubitus concupiscentiae ne apprehendant me, et animo irreverenti et infrunito ne tradas me.
Doctrinam oris audite filii: et qui custodierit illam, non periet labiis, nec scandalizabitur in operibus nequissimis.
In vanitate sua apprehenditur peccator, et superbus et maledicus scandalizabitur in illis.
Iurationi non assuescat os tuum, multi enim casus in illa.
Nominatio vero Dei non sit assidua in ore tuo, et nominibus Sanctorum non admiscearis: quoniam non erit immunis ab eis.
Sicut servus interrogatus assidue, a livore non minuitur: sic omnis iurans, et nominans, in toto a peccato non purgabitur.
Vir multum iurans implebitur iniquitate, et non discedet a domo illius plaga.
Et si frustraverit, delictum illius super ipsum erit: et si dissimulaverit, delinquit dupliciter:
et si in vacuum iuraverit, non iustificabitur: replebitur enim retributione domus illius.
Est et alia loquela contraria morti, non inveniatur in hereditate Iacob.
Etenim a misericordibus omnia haec auferentur, et in delictis non volutabuntur.
Indisciplinatae loquelae non assuescat os tuum: est enim in illa verbum peccati.
Memento patris et matris tuae, in medio enim magnatorum consistis:
ne forte obliviscatur te Deus in conspectu illorum, et assiduitate tua infatuatus, improperium patiaris, et maluisses non nasci, et diem nativitatis tuae maledicas.
Homo assuetus in verbis improperii, in omnibus diebus suis non erudietur.
Duo genera abundant in peccatis, et tertium adducit iram, et perditionem.
Anima calida quasi ignis ardens non extinguetur donec aliquid glutiat:
et homo nequam in ore carnis suae non desinet donec incendat ignem.
Homini fornicario omnis panis dulcis, non fatigabitur transgrediens usque ad finem.
Omnis homo qui transgreditur lectum suum, contemnens in animam suam, et dicens: Quis me videt?
tenebrae circumdant me, et parietes cooperiunt me, et nemo circumspicit me: quem vereor? delictorum meorum non memorabitur Altissimus.
Et non intelligit quoniam omnia videt oculus illius, quoniam expellit a se timorem Dei huiusmodi hominis timor, et oculi hominum timentes illum:
et non cognovit quoniam oculi Domini multo plus lucidiores sunt super solem, circumspicientes omnes vias hominum, et profundum abyssi, et hominum corda intuentes in absconditas partes.
Domino enim Deo antequam crearentur, omnia sunt agnita: sic et post perfectum respicit omnia.
Hic in plateis civitatis vindicabitur, et quasi pullus equinus fugabitur: et ubi non speravit, apprehendetur.
Et erit dedecus omnibus, eo quod non intellexerit timorem Domini.
Sic et mulier omnis relinquens virum suum, et statuens hereditatem ex alieno matrimonio:
primo enim in lege Altissimi incredibilis fuit: secundo in virum suum deliquit: tertio in adulterio fornicata est, et ex alio viro filios statuit sibi.
Haec in ecclesiam adducetur, et in filios eius respicietur.
Non tradent filii eius radices, et rami eius non dabunt fructum.
derelinquet in maledictum memoriam eius, et dedecus illius non delebitur.
Et agnoscent qui derelicti sunt, quoniam nihil melius est quam timor Dei: et nihil dulcius, quam respicere in mandatis Domini.
Gloria magna est sequi Dominum: longitudo enim dierum assumetur ab eo.