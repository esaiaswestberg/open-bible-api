Canticum graduum. Saepe expugnaverunt me a iuventute mea, dicat nunc Israel.
Saepe expugnaverunt me a iuventute mea: etenim non potuerunt mihi.
Supra dorsum meum fabricaverunt peccatores: prolongaverunt iniquitatem suam.
Dominus iustus concidet cervices peccatorum:
confundantur et convertantur retrorsum omnes, qui oderunt Sion.
Fiant sicut foenum tectorum: quod priusquam evellatur, exaruit:
De quo non implebit manum suam qui metit, et sinum suum qui manipulos colligit.
Et non dixerunt qui praeteribant: Benedictio Domini super vos: benediximus vobis in nomine Domini.