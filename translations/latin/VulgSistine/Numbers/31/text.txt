Locutusque est Dominus ad Moysen, dicens:
Ulciscere prius filios Israel de Madianitis, et sic colligeris ad populum tuum.
Statimque Moyses, Armate, inquit, ex vobis viros ad pugnam, qui possint ultionem Domini expetere de Madianitis.
mille viri de singulis tribubus eligantur ex Israel qui mittantur ad bellum.
Dederuntque millenos de singulis tribubus, id est, duodecim millia expeditorum ad pugnam:
quos misit Moyses cum Phinees filio Eleazari sacerdotis, vasaque sancta, et tubas ad clangendum tradidit ei.
Cumque pugnassent contra Madianitas atque vicissent, omnes mares occiderunt,
et reges eorum Evi, et Recem, et Sur, et Hur, et Rebe, quinque principes gentis: Balaam quoque filium Beor interfecerunt gladio.
Ceperuntque mulieres eorum, et parvulos, omniaque pecora, et cunctam supellectilem: quidquid habere potuerant depopulati sunt:
tam urbes quam viculos et castella flamma consumpsit.
Et tulerunt praedam, et universa quae ceperant tam ex hominibus quam ex iumentis,
et adduxerunt ad Moysen, et Eleazarum sacerdotem, et ad omnem multitudinem filiorum Israel. reliqua autem utensilia portaverunt ad castra in campestribus Moab iuxta Iordanem contra Iericho.
Egressi sunt autem Moyses, et Eleazar sacerdos, et omnes principes synagogae in occursum eorum extra castra.
Iratusque Moyses principibus exercitus, tribunis, et centurionibus qui venerant de bello,
ait: Cur feminas reservastis?
Nonne istae sunt, quae deceperunt filios Israel ad suggestionem Balaam, et praevaricari vos fecerunt in Dominum super peccato Phogor, unde et percussus est populus?
Ergo cunctos interficite quidquid est generis masculinis, etiam in parvulis: et mulieres, quae noverunt viros in coitu, iugulate:
puellas autem et omnes feminas virgines reservate vobis:
et manete extra castra septem diebus. Qui occiderit hominem, vel occisum tetigerit, lustrabitur die tertio et septimo.
Et de omni praeda, sive vestimentum fuerit, sive vas, et aliquid in utensilia praeparatum, de caprarum pellibus, et pilis, et ligno expiabitur.
Eleazar quoque sacerdos ad viros exercitus, qui pugnaverunt, sic locutus est: Hoc est praeceptum legis, quod mandavit Dominus Moysi:
Aurum, et argentum, et aes, et ferrum, et plumbum, et stannum,
et omne, quod potest transire per flammas, igne purgabitur. quidquid autem ignem non potest sustinere, aqua expiationis sanctificabitur:
et lavabitis vestimenta vestra die septimo, et purificati postea castra intrabitis.
Dixit quoque Dominus ad Moysen:
Tollite summam eorum, quae capta sunt ab homine usque ad pecus, tu et Eleazar sacerdos et principes vulgi:
dividesque ex aequo praedam inter eos, qui pugnaverunt egressique sunt ad bellum, et inter omnem reliquam multitudinem.
et separabis partem Domino ab his, qui pugnaverunt et fuerunt in bello, unam animam de quingentis tam ex hominibus quam ex bobus et asinis et ovibus,
et dabis eam Eleazaro sacerdoti, quia primitiae Domini sunt.
Ex media quoque parte filiorum Israel accipies quinquagesimum caput hominum, et boum, et asinorum, et ovium, cunctorum animantium, et dabis ea Levitis, qui excubant in custodiis tabernaculi Domini.
Feceruntque Moyses, et Eleazar, sicut praeceperat Dominus.
Fuit autem praeda, quam exercitus ceperat, ovium sexcenta septuaginta quinque millia,
boum septuaginta duo millia,
asinorum sexaginta millia et mille:
animae hominum sexus feminei, quae non cognoverant viros, triginta duo millia.
Dataque est media pars his, qui in praelio fuerant, ovium trecenta triginta septem millia quingentae:
e quibus in partem Domini supputatae sunt oves sexcentae septuaginta quinque.
Et de bobus triginta sex millibus, boves septuaginta et duo:
de asinis triginta millibus quingentis, asini sexaginta unus:
de animabus hominum sedecim millibus, cesserunt in partem Domini triginta duae animae.
Tradiditque Moyses numerum primitiarum Domini Eleazaro sacerdoti, sicut fuerat ei imperatum,
ex media parte filiorum Israel, quam separaverat his, qui in praelio fuerant.
De media vero parte, quae contigerat reliquae multitudini, id est, de ovibus trecentis triginta septem millibus quingentis,
et de bobus triginta sex millibus,
et de asinis triginta millibus quingentis,
et de hominibus sedecim millibus,
tulit Moyses quinquagesimum caput, et dedit Levitis, qui excubabant in tabernaculo Domini, sicut praeceperat Dominus.
Cumque accessissent principes exercitus ad Moysen, et tribuni, centurionesque dixerunt:
Nos servi tui recensuimus numerum pugnatorum, quos habuimus sub manu nostra: et ne unus quidem defuit.
Ob hanc causam offerimus in donariis Domini singuli quod in praeda auri potuimus invenire, periscelides et armillas, annulos et dextralia, ac muraenulas, ut depreceris pro nobis Dominum.
Susceperuntque Moyses, et Eleazar sacerdos omne aurum in diversis speciebus,
pondo sedecim millia, septingentos quinquaginta siclos a tribunis et centurionibus.
Unusquisque enim quod in praeda rapuerat, suum erat.
Et susceptum intulerunt in tabernaculum testimonii, in monimentum filiorum Israel coram Domino.