Timenti Dominum non occurrent mala, sed in tentatione Deus illum conservabit, et liberabit a malis.
Sapiens non odit mandata et iustitias, et non illidetur quasi in procella navis.
Homo sensatus credit legi Dei, et lex illi fidelis.
Qui interrogationem manifestat, parabit verbum, et sic deprecatus exaudietur, et conservabit disciplinam, et tunc respondebit.
Præcordia fatui quasi rota carri: et quasi axis versatilis cogitatus illius.
Equus emissarius, sic et amicus subsannator, sub omni suprasedente hinnit.
Quare dies diem superat, et iterum lux lucem, et annus annum a sole?
A Domini scientia separati sunt, facto sole, et præceptum custodiente.
Et immutavit tempora, et dies festos ipsorum, et in illis dies festos celebraverunt ad horam.
Ex ipsis exaltavit et magnificavit Deus, et ex ipsis posuit in numerum dierum. Et omnes homines de solo, et ex terra, unde creatus est Adam.
In multitudine disciplinæ Dominus separavit eos, et immutavit vias eorum.
Ex ipsis benedixit, et exaltavit: et ex ipsis sanctificavit, et ad se applicavit: et ex ipsis maledixit, et humiliavit, et convertit illos a separatione ipsorum.
Quasi lutum figuli in manu ipsius, plasmare illud et disponere.
Omnes viæ eius secundum dispositionem eius: sic homo in manu illius, qui se fecit, et reddet illi secundum iudicium suum.
Contra malum bonum est, et contra mortem vita: sic et contra virum iustum peccator. Et sic intuere in omnia opera Altissimi. Duo et duo, et unum contra unum.
Et ego novissimus evigilavi, et quasi qui colligit acinos post vindemiatores.
In benedictione Dei et ipse speravi: et quasi qui vindemiat, replevi torcular.
Respicite quoniam non mihi soli laboravi, sed omnibus exquirentibus disciplinam.
Audite me magnates, et omnes populi, et rectores Ecclesiæ auribus percipite.
Filio et mulieri, fratri et amico non des potestatem super te in vita tua: et non dederis alii possessionem tuam: ne forte pœniteat te, et depreceris pro illis.
Dum adhuc superes et aspiras, non immutabit te omnis caro.
Melius est enim ut filii tui te rogent, quam te respicere in manus filiorum tuorum.
In omnibus operibus tuis præcellens esto.
Ne dederis maculam in gloria tua. In die consummationis dierum vitæ tuæ, et in tempore exitus tui distribue hereditatem tuam.
Cibaria, et virga, et onus asino: panis, et disciplina, et opus servo.
Operatur in disciplina, et quærit requiescere: laxa manus illi, et quærit libertatem.
Iugum et lorum curvant collum durum, et servum inclinant operationes assiduæ.
Servo malevolo tortura et compedes, mitte illum in operationem, ne vacet:
multam enim malitiam docuit otiositas.
In opera constitue eum: sic enim condecet illum. Quod si non obaudierit, curva illum compedibus, et non amplifices super omnem carnem: verum sine iudicio nihil facias grave.
Si est tibi servus fidelis, sit tibi quasi anima tua: quasi fratrem sic eum tracta: quoniam in sanguine animæ comparasti illum.
Si læseris eum iniuste, in fugam convertetur:
et si extollens discesserit: quem quæras, et in qua via quæras illum, nescis.