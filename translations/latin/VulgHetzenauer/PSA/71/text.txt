Psalmus, In Salomonem.
Deus iudicium tuum regi da: et iustitiam tuam filio regis: Iudicare populum tuum in iustitia, et pauperes tuos in iudicio.
Suscipiant montes pacem populo: et colles iustitiam.
Iudicabit pauperes populi, et salvos faciet filios pauperum: et humiliabit calumniatorem.
Et permanebit cum Sole, et ante Lunam, in generatione et generationem.
Descendet sicut pluvia in vellus: et sicut stillicidia stillantia super terram.
Orietur in diebus eius iustitia, et abundantia pacis: donec auferatur luna.
Et dominabitur a mari usque ad mare: et a flumine usque ad terminos orbis terrarum.
Coram illo procident Æthiopes: et inimici eius terram lingent.
Reges Tharsis, et insulæ munera offerent: reges Arabum, et Saba dona adducent:
Et adorabunt eum omnes reges terræ: omnes gentes servient ei:
Quia liberabit pauperem a potente: et pauperem, cui non erat adiutor.
Parcet pauperi et inopi: et animas pauperum salvas faciet.
Ex usuris et iniquitate redimet animas eorum: et honorabile nomen eorum coram illo.
Et vivet, et dabitur ei de auro Arabiæ, et adorabunt de ipso semper: tota die benedicent ei.
Et erit firmamentum in terra in summis montium, superextolletur super Libanum fructus eius: et florebunt de civitate sicut fœnum terræ.
Sit nomen eius benedictum in sæcula: ante Solem permanet nomen eius. Et benedicentur in ipso omnes tribus terræ: omnes gentes magnificabunt eum.
Benedictus Dominus Deus Israel, qui facit mirabilia solus:
Et benedictum nomen maiestatis eius in æternum: et replebitur maiestate eius omnis terra: fiat, fiat.
Defecerunt laudes David filii Iesse.