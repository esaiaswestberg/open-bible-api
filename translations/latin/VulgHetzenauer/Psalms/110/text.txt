Alleluia. Confitebor tibi Domine in toto corde meo: in consilio iustorum, et congregatione.
Magna opera Domini: exquisita in omnes voluntates eius.
Confessio et magnificentia opus eius: et iustitia eius manet in sæculum sæculi.
Memoriam fecit mirabilium suorum, misericors et miserator Dominus:
escam dedit timentibus se. Memor erit in sæculum testamenti sui:
virtutem operum suorum annunciabit populo suo:
Ut det illis hereditatem gentium: opera manuum eius veritas, et iudicium.
Fidelia omnia mandata eius: confirmata in sæculum sæculi, facta in veritate et æquitate.
Redemptionem misit populo suo: mandavit in æternum testamentum suum. Sanctum, et terribile nomen eius:
initium sapientiæ timor Domini. Intellectus bonus omnibus facientibus eum: laudatio eius manet in sæculum sæculi.