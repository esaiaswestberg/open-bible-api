ⲇⲉ ⲁϥⲉⲣⲁⲛⲛⲱⲙⲉⲓ ⲏ ⲁϥϭⲉⲙⲡϣⲓⲛⲉ ⲙⲡⲗⲁⲟⲥ ⲉⲧⲛⲙⲙⲁϥ ⲁⲩⲱ ⲁϥⲕⲱ ⲉϩⲣⲁⲓ ⲉϫⲱⲟⲩ ⲛϩⲉⲛⲭⲓⲗⲓⲁⲣⲭⲟⲥ ⲙⲛ ϩⲉⲛϩⲉⲕⲁⲧⲟⲛⲧⲁⲣⲭⲟⲥ</ab>
ⲁⲩⲱ  ⲁϥⲥⲉⲣⲡⲗⲁⲟⲥ ⲉⲃⲟⲗ ϩⲓⲛⲁⲓ ⲡⲟⲩⲉⲛ ⲉϣⲟⲙⲛⲧ ⲙⲉⲛ ⲛⲧⲟⲟⲧϥ ⲛⲓⲱⲁⲃ ⲁⲩⲱ ⲡⲟⲩⲉⲛ ⲉϣⲟⲛⲙⲧ ⲛⲧⲟⲟⲧϥ ⲛⲁⲃⲉⲥⲥⲁ ⲡϣⲏⲣⲉ ⲛⲥⲁⲣⲟⲩⲉⲓⲁ ⲡⲥⲟⲛ ⲛⲓⲱⲁⲃ ⲁⲩⲱ ⲡⲕⲉⲟⲩⲉⲛ ⲉϣⲟⲙⲛⲧ ⲛⲧⲟⲟⲧϥ ⲛⲉⲑⲑⲓ ⲡⲅⲉⲑⲑⲁⲓⲟⲥ ⲁⲩⲱ ⲡⲉϫⲉ ⲛⲁⲩ ϫⲉ ϩⲛ ⲟⲩⲉⲓ ⲁⲛⲟⲕ ϯⲛⲁⲉⲓ ⲉⲃⲟⲗ ⲛⲙⲙⲏⲧⲛ</ab>
ⲡⲉϫⲁⲩ ⲛⲁϥ ϫⲉ ⲛⲧⲉⲛⲛⲁⲕⲁⲁⲕ ⲁⲛ ⲉⲉⲓ ⲉⲃⲟⲗ ⲛⲙⲙⲁⲛ ϫⲉ ⲉⲛϣⲁⲛϭⲱⲧⲡ ⲁⲛⲟⲛ ⲛⲧⲛⲡⲱⲧ ⲛⲥⲉⲛⲁϯϩⲧⲏⲩ ⲉⲣⲟⲛ ⲁⲛ ⲁⲩⲱ ⲉⲣϣⲁⲛⲧⲉⲛⲡⲁϣⲉ ⲟⲛ ⲙⲟⲩ ϩⲙ ⲡⲉⲓⲕⲉ ⲟⲛ ⲛⲥⲉⲛⲁϯϩⲧⲏⲩ ⲉⲣⲟⲛ ⲁⲛ ϫⲉ ⲁⲛⲟⲛ ⲛⲁⲡⲗⲁⲟⲥ ⲉⲕⲛⲁⲣⲑⲉ ⲛⲧⲟⲕ ⲛⲟⲩⲧⲃⲁ ⲛⲣⲱⲙⲉ ⲛϩⲏⲧⲛ ⲧⲉⲛⲟⲩ ϭⲉ ⲟⲩⲁⲅⲁⲑⲟⲛ ⲛⲁⲛ ⲡⲉ ⲉⲧⲣⲉⲕϭⲱ ⲉⲡⲁϩⲟⲩ ϩⲛ ⲧⲡⲟⲗⲓⲥ ϫⲉ ⲛⲧⲟⲕ ⲕⲛⲁϣⲱⲡⲉ ⲛⲁⲛ ⲛⲛⲁϣⲧⲉ ⲉⲃⲟⲏⲑⲉⲓ ⲉⲣⲟⲛ</ab>
ⲡⲉϫⲉⲡⲣⲣⲟ  ⲛⲁⲩ ϫⲉ ⲡϩⲱⲃ ⲉⲧⲉⲣⲁⲛⲏⲧⲛ ϯⲛⲁⲁⲁϥ ⲡⲣⲣⲟ ⲇⲉ ⲁϥϭⲱ ϩⲓϫⲛ ⲧⲡⲩⲗⲏ ⲁⲩⲱ ⲡⲗⲁⲟⲥ ⲧⲏⲣϥ ⲁϥⲙⲟⲟϣⲉ ⲉⲃⲟⲗ ⲉⲩⲛⲁⲣϣⲉ ϣⲉ ⲁⲩⲱ ⲉⲩⲛⲁⲣϣⲟ ϣⲟ</ab>
ⲡⲣⲣⲟ ⲇⲉ ⲁϥϩⲱⲛ ⲉⲧⲟⲟⲧϥ ⲛⲓⲱⲁⲃ ⲙⲛ ⲁⲃⲉⲥⲥⲁ ⲙⲛ ⲉⲑⲑⲓ ⲉϥϫⲱ ⲙⲙⲟⲥ ⲛⲁⲩ ϫⲉ ϩⲁⲣⲉϩ ⲉⲡⲁϣⲏⲣⲉ ⲁⲃⲉⲥⲥⲁⲗⲱⲙ ⲁⲩⲱ ⲡⲗⲁⲟⲥ ⲧⲏⲣϥ ⲁϥⲥⲱⲧⲙ ⲉⲡⲣⲣⲟ ⲉϥϩⲱⲛ ⲉⲧⲟⲟⲧⲟⲩ ⲛⲛⲁⲣⲭⲱⲛ ⲧⲏⲣⲟⲩ ⲉⲧⲃⲉ ⲁⲃⲉⲥⲥⲁⲗⲱⲙ</ab>
ⲁⲩⲱ ⲡⲗⲁⲟⲥ ⲧⲏⲣϥ ⲁϥⲉⲓ ⲉⲃⲟⲗ ⲉⲡⲙⲁ ⲛϣⲏⲛ ⲟⲩⲃⲉ ⲡ ⲡⲡⲟⲗⲉⲙⲟⲥ ⲁϥϣⲱⲡⲉ ϩⲙ ⲡⲙⲁ ⲛϣⲏⲛ ϩⲙ ⲡⲕⲁϩ ⲛⲉⲫⲣⲁⲓⲙ</ab>
ⲁⲩⲱ ⲡⲗⲁⲟⲥ ⲙⲡ ⲁϥϭⲱⲧⲡ ⲙⲡⲙⲁ ⲉⲧⲙⲙⲁⲩ ϩⲁⲑⲏ ⲛⲛⲉϩⲙϩⲁⲗ ⲛⲇⲁⲩⲉⲓⲇ ⲁⲩⲱ ⲧϭⲟⲡⲧⲥ ⲁⲥϣⲱⲡⲉ ⲉⲩⲛⲟϭ ⲧⲉ ϩⲙ ⲡⲉϩⲟⲟⲩ ⲉⲧⲙⲙⲁⲩ ⲁⲩϭⲱⲧⲡ ⲁⲩϩⲉ ⲛϭⲓ ⲧⲃⲁ ⲥⲛⲁⲩ ⲛⲣⲱⲙⲉ</ab>
ⲁⲩⲱ ⲡⲡⲟⲗⲉⲙⲟⲥ ⲁϥϣⲱⲡⲉ ⲙⲡⲙⲁ ⲉⲧⲙⲙⲁⲩ ⲉϥⲡⲟⲣϣ ⲉⲃⲟⲗ ϩⲓϫⲙ ⲡϩⲟ ⲙⲡⲕⲁϩ ⲧⲏⲣϥ ⲁⲩⲱ ⲡⲙⲁ ⲛϣⲏⲛ ⲛⲁϣⲉ ⲛⲉⲛⲧⲁϥⲟⲩⲟⲙⲟⲩ ⲉⲃⲟⲗ ϩⲙ ⲡⲗⲁⲟⲥ ⲉϩⲟⲩⲉ ⲉⲛⲉⲛⲧⲁⲧⲥⲏϥⲉ ⲟⲩⲟⲙⲟⲩ ϩⲙ ⲡⲗⲁⲟⲥ ⲙⲡⲉϩⲟⲟⲩ ⲉⲧⲙⲙⲁⲩ</ab>
ⲁⲩⲱ ⲁⲃⲉⲥⲥⲁⲗⲱⲙ ⲁϥⲉⲓ ⲉϩⲟⲩⲛ ⲉϩⲣⲁⲩ ⲛⲛⲉϩⲙϩⲁⲗ ⲛ ⲁⲃⲉⲥⲥⲁⲗⲱⲙ ⲇⲉ ⲛⲉϥⲧⲁⲗⲏⲩ ⲉⲩⲙⲁⲥⲡⲟⲣⲕ ⲁⲩⲱ ⲧⲉϥⲙⲁⲥⲡⲟⲣⲕ ⲁⲥⲡⲱⲧ ⲉϩⲟⲩⲛ ϩⲁ ⲟⲩⲕⲗⲁⲧⲟⲥ ⲛⲧⲉ ⲧⲛⲟϭ ⲛⲥⲉⲓ ⲉⲧⲣⲏⲧ ⲁⲩⲱ ⲧⲉϥⲁⲡⲉ ⲁⲥϭⲱⲗϫ ⲉϩⲟⲩⲛ ⲉⲧⲥⲉⲓ ⲉⲧⲙⲙⲁⲩ ⲁⲩⲱ ⲁϥϭⲱ ⲉϥⲁϣⲉ ⲟⲩⲇⲉ ⲧⲡⲉ ⲙⲛ ⲡⲕⲁϩ ⲁⲩⲱ ⲡⲙⲁⲥⲡⲟⲣⲕ ⲉⲧϩⲁⲣⲟϥ ⲁϥⲃⲱⲕ ⲁϥⲕⲁⲁϥ</ab>
ⲁⲩⲣⲱⲙⲉ ⲇⲉ ⲛⲁⲩ ⲉⲣⲟϥ ⲁⲩⲱ ⲁϥⲧⲁⲙⲉⲓⲱⲁⲃ ⲉϥϫⲱ ⲙⲙⲟⲥ ϫⲉ ⲉⲓⲥ ϩⲏⲏⲧⲉ ⲁⲓⲛⲁⲩ ⲉⲁⲃⲉⲥⲥⲁⲗⲱⲙ ⲉϥⲁϣⲉ ⲉⲧⲛⲟϭ ⲛⲥⲉⲓ</ab>
ⲁⲩⲱ ⲡⲉϫⲉⲓⲱⲁⲃ ⲙⲡⲣⲱⲙⲉ ⲡⲉⲧⲧⲁⲙⲟ ⲙⲙⲟϥ ϫⲉ ⲉⲓⲥ ϩⲏⲏⲧⲉ ⲙⲉⲛ ⲁⲕⲛⲁⲩ ⲉⲣⲟϥ ⲉⲧⲃⲉ ⲟⲩ ϭⲉ ⲙⲡⲉⲕⲣⲁϩⲧϥ ⲛⲅⲉⲛⲧϥ ⲉⲡⲕⲁϩ ⲁⲩⲱ ⲁⲛⲟⲕ ⲛⲉⲓⲛⲁϯ ⲛⲁⲕ ⲙⲙⲏⲧⲉ ⲛⲥⲁⲧⲉⲉⲣⲉ ⲛϩⲁⲧ ⲙⲛ ⲟⲩⲉⲛⲍⲱⲛⲏ ⲉⲛⲉⲥⲱⲥ</ab>
ⲡⲣⲱⲙⲉ ⲇⲉ ⲡⲉϫⲁϥ ⲉϩⲟⲩⲛ ϩⲛ ⲓⲱⲁⲃ ϫⲉ ⲉⲓⲥ ϩⲏⲏⲧⲉ ⲁⲛⲟⲕ ⲕⲁⲛ ⲉⲕϣⲁⲛϯ ⲉϩⲣⲁⲓ ⲉⲛⲁϭⲓϫ ⲙⲙⲏⲧⲉ ⲛϣⲉ ⲛⲥⲁⲧⲉⲉⲣⲉ ⲛϩⲁⲧ ⲛⲛⲁⲉⲛⲧⲟⲟⲧ ⲉϫⲙ ⲡϣⲏⲣⲉ ⲙⲡⲣⲣⲟ ϫⲉ ⲉⲛⲥⲱⲧⲙ ⲉⲡⲣⲣⲟ ⲉⲁϥϩⲱⲛ ⲉⲧⲟⲟⲧⲕ ⲁⲩⲱ ⲉⲧⲟⲟⲧϥ ⲛⲁⲃⲓⲥⲁ ⲁⲩⲱ ⲉⲧⲟⲟⲧϥ ⲛⲉⲑⲑⲓ ⲉϥϫⲱ ⲙⲙⲟⲥ ⲛⲏⲧⲛ ϫⲉ ϩⲁⲣⲉϩ ⲉⲡⲁϣⲏⲣⲉ ⲁⲃⲉⲥⲃⲁⲗⲱⲙ</ab>
ⲉⲧⲉⲙⲉⲣⲛⲟⲃⲉ ⲉⲧⲉϥⲯⲩⲭⲏ ⲁⲩⲱ ⲡⲉⲓϣⲁϫⲉ ⲧⲏⲣϥ ⲛϥⲛⲁϩⲱⲡ ⲁⲛ ⲉⲡⲣⲣⲟ ϫⲉ ⲛⲧⲟⲕ ⲉⲧⲛⲁϯⲟⲩⲃⲏϥ</ab>
ⲡⲉϫⲉⲓⲱⲁⲃ ⲛⲁϥ ϫⲉ ⲡⲉⲓϩⲱⲃ ⲁⲛⲟⲕ ϯⲛⲁⲣϣⲟⲣⲡ ⲛⲁⲁⲁϥ ⲁⲩⲱ ⲛϯⲛⲁϭⲱ ⲁⲛ ⲉⲓⲟ ⲛϭⲱⲃ ⲛⲁϩⲣⲟⲕ ⲛⲧⲉⲓϩⲉ ⲁⲩⲱ ⲓⲱⲁⲃ ⲁϥϫⲓ ⲛϣⲟⲙⲧⲉ ⲛⲥⲟⲧⲉ ⲉϩⲣⲁⲓ ⲉⲧⲟⲟⲧϥ ⲁϥⲧⲣⲧⲱⲣⲟⲩ ϩⲙ ⲡϩⲏⲧ ⲛⲁⲃⲉⲥⲥⲁⲗⲱⲙ ⲉⲧⲓ ⲉϥⲥⲟⲛϩ ϩⲙ ⲡϩⲏⲧ ⲙⲡϣⲏⲛ</ab>
ⲁⲩⲱ ⲙⲏⲧ ⲛϩⲙϩⲁⲗ ⲉⲩϥⲓ ⲛⲛⲉⲥⲕⲉⲩⲏ ⲛⲓⲱⲁⲃ ⲁⲩⲕⲧⲟ ⲉⲁⲃⲉⲥⲥⲁⲗⲱⲙ ⲁⲩⲣⲁϩⲧϥ ⲁⲩⲙⲟⲟⲩⲧϥ</ab>
ⲁⲩⲱ ⲓⲱⲁⲃ ⲁϥⲥⲁⲗⲡⲓⲍⲉ ϩⲛ ⲧⲥⲁⲗⲡⲓⲅⲝ ⲛⲁϣⲧⲁⲡ ⲡⲗⲁⲟⲥ ⲁϥⲟⲗϥ ⲉⲃⲟⲗ ⲁⲩⲗⲟ ⲉⲩⲡⲏⲧ ⲛⲥⲁ ⲡ ⲁⲩⲱ ⲓⲱⲁⲃ ⲛⲉϥϯⲥⲁ ⲉⲡⲗⲁⲟⲥ</ab>
ⲁⲩⲱ ⲁϥϫⲓ ⲛⲁⲃⲉⲥⲥⲁⲗⲱⲙ ⲁⲩⲛⲟϫϥ ⲉϩⲣⲁⲓ ⲉⲩⲛⲟϭ ⲛⲟⲩⲱϣ ϩⲙ ⲡⲙⲁ ⲛϣⲏⲛ ⲉϩⲣⲁⲓ ⲉⲡⲛⲟϭ ⲛϩⲓⲉⲓⲧ ⲁⲩⲱ ⲁϥϩⲱⲣϭ ⲉϫⲱϥ ⲛⲟⲩⲛⲟϭ ⲛⲥⲟⲟⲩϩⲥ ⲛⲱⲛⲉ ⲡ ⲇⲉ ⲧⲏⲣϥ ⲡⲟⲩⲁ ⲡⲟⲩⲁ ⲁϥⲃⲱⲕ ⲉϩⲣⲁⲓ ⲉⲧⲉϥⲥⲕⲩⲛⲏ</ab>
ⲁⲃⲉⲥⲥⲁⲗⲱⲙ ⲇⲉ ⲉⲧⲓ ⲉϥⲟⲛϩ ⲁϥⲧⲁϩⲟ ⲉⲣⲁⲧⲥ ⲛⲁϥ ⲛⲧⲉϥⲥⲧⲩⲗⲏ ϩⲙ ⲡⲉⲓⲁ ⲉϥϫⲱ ⲙⲙⲟⲥ ϫⲉ ⲧⲁⲡⲣⲣⲟ ⲁⲃⲉⲥⲥⲁⲗⲱⲙ ⲧⲉ ⲉⲃⲟⲗ ϫⲉ ⲁϥϫⲟⲟⲥ ϫⲉ ⲙⲛ ϣⲏⲣⲉ ϣⲟⲟⲡ ⲛⲁϥ ⲉⲧⲣⲉϥⲉⲣⲡⲙⲉⲉⲩⲉ ⲙⲡⲉϥⲣⲁⲛ ⲁⲩⲱ ⲁⲩⲙⲟⲩⲧⲉ ⲉⲡⲉϥⲣⲁⲛ ⲉϫⲛ ⲧⲉⲥⲧⲩⲗⲏ ⲉⲁⲩⲙⲟⲩⲧⲉ ⲉⲣⲟⲥ ϫⲉ ⲧϭⲓϫ ⲛⲁⲃⲉⲥⲥⲁⲗⲱⲙ ϣⲁ ⲉϩⲣⲁⲓ ⲉⲡⲟⲟⲩ ⲛϩⲟⲟⲩ</ab>
ⲁⲩⲱ ⲁⲭⲓⲙⲁⲁⲥ ⲡϣⲏⲣⲉ ⲛⲥⲁⲇⲱⲕ ⲡⲉϫⲁϥ ⲛⲓⲱⲁⲃ ϫⲉ ϯⲛⲁⲡⲱⲧ ⲛⲧⲁϫⲓⲡⲟⲩⲱ ⲙⲡⲣⲣⲟ ϫⲉ ⲁⲡϫⲟⲉⲓⲥ ⲣⲡⲉϥϩⲁⲡ ⲙⲛ ⲛⲉϥϫⲁϫⲉ</ab>
ⲡⲉϫⲉⲓⲱⲁⲃ ⲛⲁϥ ϫⲉ ⲛⲧⲕ ⲟⲩⲣⲱⲙⲉ ⲛⲧⲟⲕ ⲛϣⲟⲩⲡⲉⲓⲟⲩⲱ ⲕⲁⲧⲁ ⲡⲟⲟⲩ ⲛϩⲟⲟⲩ ⲉⲕⲉϫⲓⲟⲩⲱ ⲇⲉ ϩⲛ ⲕⲉϩⲟⲟⲩ ϩⲙ ⲡⲟⲟⲩ ⲇⲉ ⲛϩⲟⲟⲩ ⲛⲅⲛⲁϣⲃⲱⲕ ⲁⲛ ⲙⲛ ⲡⲉⲓⲟⲩⲱ ϫⲉ ⲁⲡϣⲏⲣⲉ ⲙⲡⲣⲣⲟ ⲙⲟⲩ</ab>
ⲡⲉϫⲉⲓⲱⲁⲃ ⲛⲭⲟⲩⲥⲓ ϫⲉ ⲡⲱⲧ ⲛⲅⲧⲁⲙⲉⲡⲣⲣⲟ ⲉⲛⲉⲛⲧⲁⲕⲛⲁⲩ ⲉⲣⲟⲟⲩ ⲁⲩⲱ ⲭⲟⲩⲥⲓ ⲁϥⲡⲁϩⲧϥ ⲁϥⲟⲩⲱϣⲧ ⲛⲓⲱⲁⲃ ⲁϥⲉⲓ ⲉⲃⲟⲗ ϩⲓⲧⲟⲟⲧϥ</ab>
ⲁⲭⲓⲙⲁⲁⲥ ⲇⲉ ⲡϣⲏⲣⲉ ⲛⲥⲁⲇⲱⲕ ⲁϥⲟⲩⲱϣⲃ ⲉϥϫⲱ ⲙⲙⲟⲥ ⲛⲓⲱⲁⲃ ϫⲉ ⲕⲁⲁⲧ ⲛⲧⲁⲡⲱⲧ ϩⲱ ⲙⲛ ⲭⲟⲩⲥⲓ ⲡⲉϫⲉⲓⲱⲁⲃ ⲛⲁϥ ϫⲉ ⲉⲧⲃⲉ ⲟⲩ ⲛⲧⲟⲕ ⲉⲕⲛⲁⲡⲱⲧ ⲧⲉⲛⲟⲩ ⲡⲁϣⲏⲣⲉ ⲁⲙⲟⲩ ϭⲱ ϫⲉ ⲛⲧⲕ ⲟⲩϣⲟⲩⲡⲱⲧ ⲁⲛ ⲉϫⲓⲡⲉⲓⲟⲩⲱ ⲛⲟⲩϩⲏⲩ ⲛⲁⲕ ⲁⲛ ⲡⲉ</ab>
ⲡⲉϫⲉⲁⲭⲓⲙⲁⲁⲥ ⲛⲁϥ ϫⲉ ⲟⲩ ⲡⲉⲧϣⲟⲟⲡ ϭⲉ ⲉⲓϣⲁⲛⲡⲱⲧ ϩⲱ ⲡⲉϫⲉⲓⲱⲁⲃ ⲛⲁϥ ϫⲉ ⲉⲓⲉϩⲉ ⲡⲱⲧ ⲁⲩⲱ ⲁⲭⲓⲙⲁⲁⲥ ⲁϥⲡⲱⲧ ϩⲛ ⲧⲉϩⲓⲏ ⲛⲕⲉⲭⲁⲣ ⲁϥⲣϩⲓϩⲏ ⲛⲭⲟⲩⲥⲓ</ab>
ⲇⲉ ⲛⲉϥϩⲙⲟⲟⲥ ϩⲛ ⲧⲙⲏⲧⲉ ⲛⲧⲡⲩⲗⲏ ⲥⲛⲧⲉ ⲁⲩⲱ ⲡⲉⲥⲕⲟⲡⲟⲥ ⲁϥⲃⲱⲕ ⲉϩⲣⲁⲓ ⲉⲡⲉⲧⲡⲉ ⲛⲧⲡⲩⲗⲏ ⲥⲛⲧⲉ ϩⲁϩⲧⲙ ⲡⲉⲥⲧⲉⲓⲭⲟⲥ ⲁⲩⲱ ⲁϥϥⲓⲁⲧϥ ⲉϩⲣⲁⲓ ⲁϥⲛⲁⲩ ⲁⲩⲱ ⲉⲓⲥ ⲟⲩⲣⲱⲙⲉ ⲉϥⲡⲏⲧ ⲟⲩⲁⲁϥ ⲉϥⲙⲟⲟϣⲉ ⲉⲣⲟϥ</ab>
ⲡⲉⲥⲕⲟⲡⲟⲥ ⲇⲉ ⲁϥⲱϣ ⲉⲃⲟⲗ ⲁϥⲧⲁⲙⲉⲡⲣⲣⲟ ⲉϥϫⲱ ⲙⲙⲟⲥ ϫⲉ ⲟⲩⲣⲱⲙⲉ ⲡⲉ ⲙⲁⲩⲁⲁϥ ⲁⲩⲱ ⲡⲣⲣⲟ ⲡⲉϫⲁϥ ϫⲉ ⲉϣϫⲉ ⲟⲩⲣⲱⲙⲉ ⲛⲟⲩⲱⲧ ⲡⲉ ⲟⲩⲛⲟⲩⲱ ϩⲛ ⲧⲉϥⲧⲁⲡⲣⲟ ϩⲛ ⲟⲩⲡⲱⲧ ⲇⲉ ⲛⲉϥⲡⲏⲧ ⲉϩⲟⲩⲛ ⲉⲣⲟⲟⲩ</ab>
ⲁⲩⲱ ⲡⲉⲥⲕⲟⲡⲟⲥ ⲁϥⲛⲁⲩ ⲉⲕⲉⲣⲱⲙⲉ ⲉϥⲡⲏⲧ ⲁⲩⲱ ⲡⲉⲥⲕⲟⲡⲟⲥ ⲁϥⲱϣ ⲉⲃⲟⲗ ϩⲓϫⲛ ⲧⲡⲩⲗⲏ ⲉϥϫⲱ ⲙⲙⲟⲥ ϫⲉ ⲉⲓⲥ ⲕⲉⲣⲱⲙⲉ ⲉϥⲡⲏⲧ ⲟⲩⲁⲁϥ ⲡⲉϫⲉⲡⲣⲣⲟ ϫⲉ ⲡⲉⲓⲕⲏⲧ ⲉϥⲛⲏⲩ ⲉϫⲓ ⲟⲩⲱ</ab>
ⲡⲉⲥⲕⲟⲡⲟⲥ ⲇⲉ ⲡⲉϫⲁϥ ϫⲉ ϯⲛⲁⲩ ⲁⲛⲟⲕ ⲉⲧϭⲓⲛⲡⲱⲧ ⲙⲡϣⲟⲣⲡ ⲉⲥⲟ ⲛⲑⲉ ⲛⲧϭⲓⲛⲡⲱⲧ ⲛⲁⲭⲓⲙⲁⲁⲥ ⲡϣⲏⲣⲉ ⲛⲥⲁⲇⲱⲕ ⲡⲉϫⲉⲡⲣⲣⲟ ϫⲉ ⲟⲩⲣⲱⲙⲉ ⲉⲛⲁⲛⲟⲩϥ ⲡⲉ ⲡⲁⲓ ⲁⲩⲱ ϥⲛⲁⲉⲓ ⲙⲛ ⲟⲩⲱ ⲉⲛⲁⲛⲟⲩϥ</ab>
ⲁⲩⲱ ⲁⲭⲓⲙⲁⲁⲥ ⲁϥⲱϣ ⲉⲃⲟⲗ ⲉϥϫⲱ ⲙⲙⲟⲥ ⲉϩⲟⲩⲛ ϩⲙ ⲡⲣⲣⲟ ϫⲉ ϯⲣⲏⲛⲏ ⲁⲩⲱ ⲁϥⲡⲁϩⲧϥ ⲉⲡⲕⲁϩ ϩⲓⲑⲏ ⲙⲡⲣⲣⲟ ⲁϥⲟⲩⲱϣⲧ ⲉϥϫⲱ ⲙⲙⲟⲥ ϫⲉ ϥⲥⲙⲁⲙⲁⲁⲧ ⲛϭⲓ ⲡϫⲟⲉⲓⲥ ⲡⲉⲕⲛⲟⲩⲧⲉ ⲡⲁⲓ ⲛⲧⲁϥⲱⲣϥ ⲉϩⲟⲩⲛ ⲛⲛⲣⲱⲙⲉ ⲉⲧⲙⲟⲥⲧⲉ ⲛⲉⲛ ⲧⲉⲩϭⲓϫ ⲉϫⲙ ⲡⲁϫⲟⲉⲓⲥ ⲡⲣⲣⲟ</ab>
ⲛⲧⲉⲩⲛⲟⲩ ⲇⲉ ⲡⲣⲣⲟ ⲡⲉϫⲁϥ ϫⲉ ϯⲣⲏⲛⲏ ⲙⲡⲁϣⲏⲣⲉ ⲁⲃⲉⲥⲥⲁⲗⲱⲙ ⲡⲉϫⲉⲁⲭⲓⲙⲁⲁⲥ ϫⲉ ⲁⲓⲛⲁⲩ ⲉⲡⲙⲏⲏϣⲉ ⲧⲏⲣϥ ⲉⲩⲉⲩⲫⲣⲁⲛⲉ ϩⲙ ⲡⲧⲣⲉⲓⲱⲁⲃ ⲡϩⲙϩⲁⲗ ⲙⲡⲣⲣⲟ ϫⲉⲩⲡⲉⲕϩⲙϩⲁⲗ ⲉⲃⲟⲗ ⲉⲧⲉⲁⲛⲟⲕ ⲡⲉ ⲁⲩⲱ ⲙⲡⲓⲉⲓⲙⲉ ϫⲉ ⲟⲩⲛ ⲡⲉ ⲡϩⲱⲃ ⲛⲧⲁϥϣⲱⲡⲉ ⲙⲙⲟϥ</ab>
ⲡⲉϫⲉⲡⲣⲣⲟ ⲛⲁϥ ϫⲉ ⲁⲙⲟⲩ ⲛⲧⲟⲟⲩⲛ ⲛⲅⲁϩⲉⲣⲁⲧⲕ ⲙⲡⲉⲓⲙⲁ ⲁϥⲃⲱⲕ ⲇⲉ ⲁϥⲁϩⲉⲣⲁⲧϥ</ab>
ⲁⲩⲱ ⲉⲓⲥ ⲭⲟⲩⲥⲓ ϩⲱⲱϥ ⲁϥⲉⲓ ⲡⲉϫⲁϥ ϩⲓⲑⲏ ⲙⲡⲣⲣⲟ ϫⲉ ⲙⲁⲣⲉⲡⲁϫⲟⲉⲓⲥ ⲡⲣⲣⲟ ⲥⲱⲧⲙ ⲉⲡϣⲉⲛⲟⲩⲃⲉ ϫⲉ ⲁⲡϫⲟⲉⲓⲥ ⲣⲡⲉⲕϩⲁⲡ ⲙⲡⲟⲟⲩ ⲉⲃⲟⲗ ϩⲛ ⲛⲉⲧⲧⲱⲟⲩⲛ ⲧⲏⲣⲟⲩ ⲉϩⲣⲁⲓ ⲉϫⲱⲕ</ab>
ⲡⲉϫⲉⲡⲣⲣⲟ ⲉϩⲟⲩⲛ ϩⲛ ⲭⲟⲩⲥⲓ ϫⲉ ϯⲣⲏⲛⲏ ϣⲟⲟⲡ ⲙⲡⲁϣⲏⲣⲉ ⲁⲃⲉⲥⲥⲁⲗⲱⲙ ⲡⲉϫⲉⲭⲟⲩⲥⲓ ϩⲓⲑⲏ ⲙⲡⲣⲣⲟ ϫⲉ ⲛⲉϫⲁϫⲉ ⲙⲡⲁϫⲟⲉⲓⲥ ⲡⲣⲣⲟ ⲉⲩⲉⲉⲣⲑⲉ ⲙⲡϣⲏⲣⲉ ⲉⲧⲙⲙⲁⲩ ⲁⲩⲱ ⲟⲩⲟⲛ ⲛⲓⲙ ⲛⲧⲁⲩⲧⲱⲟⲩⲛ ⲉϫⲱⲕ ⲉϩⲛⲡⲉⲑⲟⲟⲩ ⲉⲣⲟⲕ</ab>
<gap reason=""/>