ⲟⲩⲟⲓ ⲛⲛⲉⲧⲃⲏⲕ ⲉⲡⲉⲥⲏⲧ ⲉⲕⲏⲙⲉ ⲛⲥⲁ ⲃⲟⲏⲑⲓⲁ ⲛⲉⲧⲕⲱ ⲛϩⲧⲏⲩ ⲉϩⲉⲛϩⲧⲱⲱⲣ ⲙⲛ ϩⲉⲛϩⲁⲣⲙⲁ ⲛⲁϣⲱⲟⲩ ⲅⲁⲣ ⲁⲩⲱ ⲉϫⲛ ⲛⲉϩⲧⲱⲱⲣ ⲉⲧⲟϣ ⲉⲙⲁⲧⲉ ⲁⲩⲱ ⲛⲉⲩⲛⲁϩⲧⲉ ⲁⲛ ⲡⲉ ⲉⲡⲉⲧⲟⲩⲁⲁⲃ ⲙⲡⲓⲥⲣⲁⲏⲗ ⲁⲩⲱ ⲙⲡⲟⲩϣⲓⲛⲉ ⲛⲥⲁ ⲡⲛⲟⲩⲧⲉ</ab>
ⲁⲩⲱ ⲛⲧⲟϥ ⲟⲩⲥⲟⲫⲟⲥ ⲡⲉ ⲁϥⲉⲓⲛⲉ ⲉϫⲱⲟⲩ ⲛϩⲉⲛⲡⲉⲑⲟⲟⲩ ⲁⲩⲱ ⲛⲛⲉⲩⲁⲑⲁⲓⲧⲉⲓ ⲙⲡⲉϥϣⲁϫⲉ ⲁⲩⲱ ϥⲛⲁⲧⲱⲟⲩⲛ ⲉϫⲛ ⲛⲏⲓ ⲛⲛⲣⲱⲙⲉ ⲙⲡⲟⲛⲏⲣⲟⲥ ⲁⲩⲱ ⲉϫⲛ ⲧⲉⲩϩⲉⲗⲡⲓⲥ ⲉⲧϣⲟⲩⲉⲓⲧ</ab>
ⲟⲩⲣⲱⲙⲉ ⲛⲣⲙⲛⲕⲏⲙⲉ ⲛⲟⲩⲛⲟⲩⲧⲉ ⲁⲛ ϩⲉⲛⲥⲁⲣⲝ ⲛϩⲧⲟ ⲁⲩⲱ ϩⲉⲛⲃⲟⲏⲑⲓⲁ ⲁⲛ ⲛⲉ ⲡϫⲟⲉⲓⲥ ⲇⲉ ⲛⲁⲉⲓⲛⲉ ⲛⲧⲉϥϭⲓϫ ⲉϩⲣⲁⲓ ⲉϫⲱⲟⲩ ⲁⲩⲱ ⲥⲉⲛⲁϩⲓⲥⲉ ⲛϭⲓ ⲛⲉⲧⲃⲟⲏⲑⲉⲓ ⲉⲣⲟⲟⲩ ⲁⲩⲱ ⲥⲉⲛⲁⲧⲁⲕⲟ ⲧⲏⲣⲟⲩ ϩⲓ ⲟⲩⲥⲟⲡ</ab>
ϫⲉ ⲧⲁⲓ ⲧⲉ ⲑⲉ ⲛⲧⲁⲡϫⲟⲉⲓⲥ ϫⲟⲟⲥ ⲛⲁⲓ ϫⲉ ⲛⲑⲉ ⲉϣⲁⲣⲉⲡⲙⲟⲩⲓ ⲱϣ ⲉⲃⲟⲗ ⲏ ⲡⲙⲁⲥ ⲙⲙⲟⲩⲓ ⲉϫⲛ ⲧⲡⲁϩⲥ ⲉⲧϥⲛⲁⲧⲁϩⲟⲥ ⲁⲩⲱ ⲛⲉϥⲱϣ ⲉⲃⲟⲗ ⲉϫⲱⲥ ϣⲁⲛⲧⲉⲛⲧⲟⲟⲩ ⲙⲟⲩϩ ⲉⲃⲟⲗ ϩⲛ ⲧⲉⲥⲙⲏ ⲙⲡⲉϥϭⲱⲛⲧ ⲁⲩⲱ ⲛⲥⲉϣⲧⲟⲣⲧⲣ ⲉⲧⲃⲉ ⲡⲁϣⲁⲓ ⲙⲡⲉϥϭⲱⲛⲧ ⲧⲁⲓ ⲧⲉ ⲑⲉ ⲉⲧⲉⲣⲉⲡϫⲟⲉⲓⲥ ⲥⲁⲃⲁⲱⲑ ⲛⲏⲩ ⲉⲡⲉⲥⲏⲧ ⲉⲥⲱⲣ ⲉⲃⲟⲗ ⲉϫⲙ ⲡⲧⲟⲟⲩ ⲛⲥⲓⲱⲛ ⲉϫⲛ ⲛⲉⲥⲧⲟⲟⲩ</ab>
ⲛⲑⲉ ⲛϩⲉⲛϩⲁⲗⲏⲧ ⲉⲩϩⲏⲗ ⲧⲁⲓ ⲧⲉ ⲑⲉ ⲡϫⲟⲉⲓⲥ ⲛⲁⲣⲛⲁϣⲧⲉ ⲉⲑⲓⲉⲣⲟⲩⲥⲁⲗⲏⲙ ⲁⲩⲱ ϥⲛⲁⲛⲟⲩϩⲙ ⲛϥⲟⲩϫⲟ ⲁⲩⲱ ⲛϥⲧⲁⲛϩⲟ</ab>
ⲕⲉⲧⲧⲏⲩⲧⲛ ⲛⲉⲧⲙⲉⲉⲩⲉ ⲉⲡϣⲟϫⲛⲉ ⲉⲑⲏⲡ ⲁⲩⲱ ⲛⲁⲛⲟⲙⲟⲛ</ab>
ϫⲉ ϩⲙ ⲡⲉϩⲟⲟⲩ ⲉⲧⲙⲙⲁⲩ ⲛⲣⲱⲙⲉ ⲛⲁϥⲓ ⲉⲃⲟⲗ ⲙⲙⲟⲟⲩ ⲛⲛⲉⲩⲙⲟⲩⲛⲅ ⲛϭⲓϫ ⲛϩⲁⲧ ⲙⲛ ⲛⲛⲟⲩⲃ ⲛⲉⲛⲧⲁⲛⲉⲩⲧⲏⲏⲃⲉ ⲧⲁⲙⲓⲟⲟⲩ</ab>
ⲁⲩⲱ ⲁⲥⲥⲟⲩⲣ ⲛⲁϩⲉ ϩⲛ ⲟⲩⲥⲏⲃⲉ ⲛⲣⲱⲙⲉ ⲁⲛ ⲟⲩⲇⲉ ⲛⲟⲩⲥⲏⲃⲉ ⲛⲣⲱⲙⲉ ⲁⲛ ⲧⲉⲧⲛⲁⲟⲩⲟⲙϥ ⲁⲩⲱ ϥⲛⲁⲡⲱⲧ ⲉⲃⲟⲗ ⲁⲛ ϩⲏⲧⲥ ⲛⲟⲩⲥⲏⲃⲉ ⲛϩⲣϣⲓⲣⲉ ⲥⲉⲛⲁϣⲱⲡⲉ ⲉⲩϭⲟⲧⲡ</ab>
ⲥⲉⲛⲁϣⲟϫⲡⲟⲩ ⲅⲁⲣ ϩⲛ ⲟⲩⲡⲉⲧⲣⲁ ⲛⲑⲉ ⲛⲟⲩϣⲗϩ ⲁⲩⲱ ⲛⲥⲉϭⲱⲧⲡ ⲡⲉⲧⲡⲏⲧ ⲇⲉ ⲥⲉⲛⲁϭⲟⲡϥ ⲛⲁⲓ ⲛⲉⲧⲉⲣⲉⲡϫⲟⲉⲓⲥ ϫⲱ ⲙⲙⲟⲟⲩ ϫⲉ ⲛⲁⲓⲁⲧϥ ⲙⲡⲉⲧⲉⲟⲩⲛⲧϥ ⲟⲩⲥⲡⲉⲣⲙⲁ ϩⲛ ⲥⲓⲱⲛ ⲁⲩⲱ ϩⲉⲛⲣⲙⲛⲏⲓ ϩⲛ ⲑⲓⲉⲣⲟⲩⲥⲁⲗⲏⲙ</ab>