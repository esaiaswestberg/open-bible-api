ⲓⲟⲩⲇⲉⲓⲑ ⲇⲉ ⲁⲥⲡⲁϩⲧⲥ ⲉϫⲙ ⲡⲉⲥϩⲟ ⲁⲥⲛⲉϫⲕⲣⲙⲥ ⲉϫⲛ ⲧⲉⲥⲁⲡⲉ ⲁⲥϭⲱⲗⲡ ⲉⲃⲟⲗ ⲛⲧϭⲟⲟⲩⲛⲉ ⲉⲧϩⲓⲱⲱⲥ ⲁⲩⲱ ϣⲁϩⲣⲁⲓ ⲉⲧⲉⲛⲟⲩ ⲛⲛⲉϣⲁⲩⲧⲁⲗⲟ ⲉϩⲣⲁⲓ ⲡⲉ ⲛⲡϣⲟⲩϩⲏⲛⲉ ⲙⲡⲉⲣⲟⲩϩⲉ ⲉⲧⲙⲙⲁⲩ ϩⲛ ⲑⲓⲉⲣⲟⲩⲥⲁⲗⲏⲙ ϩⲙ ⲡⲏⲓ ⲙⲡⲛⲟⲩⲧⲉ ⲁⲥϫⲓϣⲕⲁⲕ ⲇⲉ ⲉⲃⲟⲗ ⲛϭⲓ ⲓⲟⲩⲇⲉⲓⲑ ⲉϩⲣⲁⲓ ⲉⲡϫⲟⲉⲓⲥ ⲡⲉϫⲁⲥ ϩⲛ ⲟⲩⲛⲟϭ ⲛⲥⲙⲏ ϫⲉ</ab>
ⲡϫⲟⲉⲓⲥ ⲡⲛⲟⲩⲧⲉ ⲙⲡⲁⲉⲓⲱⲧ ⲥⲩⲙⲉⲱⲛ ⲡⲁⲓ ⲉⲛⲧⲁⲕϯ ⲉϩⲣⲁⲓ ⲉⲧⲉϥϭⲓϫ ⲛⲟⲩⲥⲏϥⲉ ⲉϫⲓⲕⲃⲁ ⲛⲛⲁⲗⲟⲅⲉⲛⲏⲥ ⲛⲁⲓ ⲉⲛⲧⲁⲩⲃⲱⲗ ⲉⲃⲟⲗ ⲛⲧⲟⲟⲧⲉ ⲛⲟⲩⲡⲁⲣⲑⲉⲛⲟⲥ ⲉⲩⲥⲱϣϥ ⲁⲩⲱ ⲁⲩϭⲱⲗⲡ ⲉⲃⲟⲗ ⲛⲟⲩⲙⲉⲣⲟⲥ ⲉⲩϣⲓⲡⲉ ⲁⲩⲱ ⲁⲩϫⲱϩⲙ ⲛⲟⲩⲟⲟⲧⲉ ⲉⲩⲛⲟϭⲛⲉϭ ⲁⲕϫⲟⲟⲥ ⲅⲁⲣ ϫⲉ ⲛⲛⲉⲥϣⲱⲡⲉ ϩⲓ ⲛⲁⲓ ⲁⲩⲱ ⲁⲩⲁⲁⲥ</ab>
ⲉⲧⲃⲉ ⲡⲁⲓ ⲁⲕϯⲛⲉⲩⲁⲣⲭⲱⲛ ⲉⲩϩⲱⲧⲃ ⲁⲩⲱ ⲡⲉⲩⲡⲣⲏϣ ⲡⲁⲓ ⲉⲛⲧⲁϥϯϣⲓⲡⲉ ⲛⲧⲓⲁⲡⲁⲧⲏ ⲉⲩⲁⲡⲁⲧⲁ ⲙⲙⲟⲥ ⲉⲩⲥⲛⲟϥ ⲁⲩⲱ ⲁⲕⲣⲱϩⲧ ⲛϩⲉⲛϩⲙϩⲁⲗ ⲉϫⲛ ϩⲉⲛⲇⲩⲛⲁⲥⲧⲏⲥ ⲁⲩⲱ ϩⲉⲛⲇⲩⲛⲁⲥⲧⲏⲥ ⲉϫⲛ ⲛⲉⲩⲑⲣⲟⲛⲟⲥ</ab>
ⲁⲩⲱ ⲁⲕϯ ⲛⲛⲉⲩϩⲓⲟⲙⲉ ⲉⲩϣⲱⲗ ⲁⲩⲱ ⲛⲉⲩϣⲉⲉⲣⲉ ⲉⲩⲁⲓⲭⲙⲁⲗⲱⲥⲓⲁ ⲁⲩⲱ ⲛⲉⲩϣⲱⲗ ⲉⲧⲣⲉⲩⲡⲟϣⲟⲩ ⲉϫⲱⲟⲩ ⲛϭⲓ ⲛϣⲏⲣⲉ ⲛⲛⲉⲛⲧⲁⲕⲙⲉⲣⲓⲧⲟⲩ ⲛⲛⲉⲛⲧⲁⲩⲕⲱϩ ϩⲙ ⲡⲉⲕⲕⲱϩ ⲁⲩⲱ ⲁⲩⲃⲱⲧⲉ ⲙⲡϫⲱϩⲙ ⲙⲡⲉⲩⲥⲛⲟϥ ⲉⲩⲉⲡⲓⲕⲁⲗⲓ ⲙⲙⲟⲕ ⲉⲩⲃⲟⲏⲑⲟⲥ ⲡⲛⲟⲩⲧⲉ ⲡⲁⲛⲟⲩⲧⲉ ⲥⲱⲧⲙ ⲉⲣⲟⲓ ⲧⲉⲭⲏⲣⲁ</ab>
ⲛⲧⲟⲕ ⲅⲁⲣ ⲁⲕⲧⲁⲙⲓⲟ ⲛⲛⲉⲧϩⲁⲑⲏ ⲛⲛⲏ ⲁⲩⲱ ⲛⲏ ⲙⲛ ⲛⲉⲧⲙⲛⲛⲥⲱⲟⲩ ⲁⲩⲱ ⲛⲁⲧⲉⲛⲟⲩ ⲙⲛ ⲛⲉⲧⲛⲏⲩ ⲁⲕⲙⲉⲉⲩⲉ ⲉⲣⲟⲟⲩ ⲁⲩⲱ ⲁⲩϣⲱⲡⲉ ⲛϭⲓ ⲛⲉⲛⲧⲁⲕⲙⲉⲕⲙⲟⲩⲕⲟⲩ</ab>
ⲁⲩⲱ ⲁⲩⲁϩⲉⲣⲁⲧⲟⲩ ⲛϭⲓ ⲛⲉⲛⲧⲁⲕϣⲟϫⲛⲉ ⲉⲣⲟⲟⲩ ⲡⲉϫⲁⲩ ϫⲉ ⲉⲓⲥ ϩⲏⲏⲧⲉ ⲧⲛϩⲙ ⲡⲉⲓⲙⲁ ⲛⲉⲕϩⲓⲟⲟⲩⲉ ⲅⲁⲣ ⲧⲏⲣⲟⲩ ⲥⲉⲥⲃⲧⲱⲧ ⲁⲩⲱ ⲡⲉⲕϩⲁⲡ ⲉϥϣⲟⲟⲡ ϩⲛ ⲟⲩϣⲣⲡⲥⲟⲟⲩⲛ</ab>
ⲉⲓⲥ ϩⲏⲏⲧⲉ ⲅⲁⲣ ⲛⲁⲥⲥⲩⲣⲓⲟⲥ ⲁⲩⲁϣⲁⲓ ϩⲛ ⲧⲉⲩϭⲟⲙ ⲁⲩⲱ ⲁⲩϫⲓⲥⲉ ⲉϩⲣⲁⲓ ⲉϫⲛ ⲟⲩϩⲧⲟ ⲙⲛ ⲟⲩⲁⲛⲁⲃⲁⲧⲏⲥ ⲁⲩⲱ ⲁⲩϣⲟⲩϣⲟⲩ ⲙⲙⲱⲟⲩ ϩⲙ ⲡⲉⲕⲃⲟⲓ ⲛⲛⲉⲩⲣⲙⲣⲁⲧⲟⲩ ⲁⲩⲱ ⲁⲩⲕⲁϩⲧⲏⲩ ⲉⲩϩⲟⲡⲗⲟⲛ ⲙⲛ ⲟⲩϭⲗ ⲙⲛ ⲟⲩⲡⲓⲧⲉ ⲙⲛ ⲟⲩⲥⲫⲉⲛⲇⲱⲛⲏ ⲁⲩⲱ ⲙⲡⲟⲩⲉⲓⲙⲉ ϫⲉ ⲛⲧⲟⲕ ⲡⲉ ⲡϫⲟⲉⲓⲥ ⲉⲧⲟⲩⲱϣϥ ⲛⲙⲡⲟⲗⲉⲙⲟⲥ</ab>
ϫⲟⲉⲓⲥ ⲡⲉ ⲡⲉϥⲣⲁⲛ ⲛⲧⲟⲕ ⲟⲩⲱϣϥ ⲛⲧⲉⲩϭⲟⲙ ⲁⲩⲱ ⲛⲅⲧⲁⲩⲟ ⲉⲡⲉⲥⲏⲧ ⲙⲡⲉⲩⲁⲙⲁϩⲧⲉ ϩⲣⲁⲓ ϩⲙ ⲡⲉⲕϭⲱⲛⲧ ⲁⲩϣⲟϫⲛⲉ ⲅⲁⲣ ⲉϥⲱⲧⲉ ⲛⲛⲉⲕⲙⲁ ⲉⲧⲟⲩⲁⲁⲃ ⲁⲩⲱ ⲉϫⲱϩⲙ ⲡⲙⲁ ⲛⲙⲧⲟⲛ ⲙⲡⲙⲁ ⲛϣⲱⲡⲉ ⲙⲡⲣⲁⲛ ⲙⲡⲕⲉϩⲟⲟⲩ ⲉⲧⲁⲩⲟ ⲉⲡⲉⲥⲏⲧ ϩⲛ ⲟⲩⲡⲉⲛⲓⲡⲉ ⲙⲡⲧⲁⲡ ⲙⲡⲉⲕⲑⲩⲥⲓⲁⲥⲧⲏⲣⲓⲟⲛ</ab>
ϭⲱϣⲧ ⲉϩⲣⲁⲓ ⲉϫⲛ ⲧⲉⲩⲙⲛⲧϫⲁⲥⲓϩⲏⲧ ⲛⲅⲧⲛⲛⲟⲟⲩ ⲛⲧⲉⲕⲟⲣⲅⲏ ⲉϩⲣⲁⲓ ⲉϫⲛ ⲛⲉⲩⲁⲡⲏⲩⲉ ϯ ⲉϩⲣⲁⲓ ⲉⲧⲁϭⲓϫ ⲧⲉⲭⲏⲣⲁ ⲙⲡⲁⲙⲁϩⲧⲱⲉ ⲉⲛⲧⲁⲓⲙⲉⲉⲩⲉ ⲉⲣⲟϥ</ab>
ⲣⲱϩⲧ ⲛⲟⲩϩⲙϩⲁⲗ ⲉϫⲛ ⲟⲩⲁⲣⲭⲱⲛ ⲉⲃⲟⲗ ϩⲛ ⲛⲉⲥⲡⲟⲧⲟⲩ ⲛⲧⲁⲁⲡⲁⲧⲏ ⲁⲩⲱ ⲟⲩⲁⲣⲭⲱⲛ ⲉϫⲙ ⲡⲉϥϩⲙϩⲁⲗ ⲟⲩⲱϣϥ ⲙⲡⲉⲩϫⲓⲥⲉ ϩⲛ ⲧϭⲓϫ ⲛⲟⲩⲥϩⲓⲙⲉ</ab>
ⲛⲉⲣⲉⲡⲉⲕⲁⲙⲁϩⲧⲉ ⲅⲁⲣ ϣⲟⲟⲡ ⲁⲛ ⲉⲃⲟⲗ ϩⲛ ⲟⲩⲁϣⲏ ⲟⲩⲇⲉ ⲛⲉⲣⲉⲧⲉⲕϭⲟⲙ ⲁⲛ ϩⲛ ϩⲉⲛϫⲱⲱⲣⲉ ⲁⲗⲗⲁ ⲛⲧⲕⲡⲛⲟⲩⲧⲉ ⲛⲛⲉⲑⲃⲃⲓⲏⲩ ⲡⲃⲟⲏⲑⲟⲥ ⲛⲛⲉⲧϭⲟϫⲃ ⲡⲣⲉϥϣⲱⲡ ⲉⲣⲟϥ ⲛⲛϭⲱⲃ ⲡⲉⲥⲕⲉⲡⲁⲥⲧⲏⲥ ⲛⲛⲉⲛⲧⲁⲩⲣⲡⲉⲩⲱⲃϣ ⲡⲥⲱⲧⲏⲣ ⲛⲛⲉⲧⲉⲙⲛⲧⲁⲩϩⲉⲗⲡⲓⲥ ⲙⲙⲁⲩ</ab>
ϩⲁⲓⲟ ϩⲁⲓⲟ ⲡⲛⲟⲩⲧⲉ ⲙⲡⲁⲉⲓⲱⲧ ⲁⲩⲱ ⲡⲛⲟⲩⲧⲉ ⲛⲧⲉⲕⲗⲏⲣⲟⲛⲟⲙⲓⲁ ⲙⲡⲓⲥⲣⲁⲏⲗ ⲡϫⲟⲉⲓⲥ ⲛⲙⲡⲏⲩⲉ ⲙⲛⲡⲕⲁϩ ⲡⲣⲉϥⲥⲱⲛⲧ ⲛⲙⲙⲟⲟⲩ ⲛⲉⲓⲟⲟⲩⲉ ⲡⲣⲣⲟ ⲙⲡⲉϥⲥⲱⲛⲧ ⲧⲏⲣϥ ⲥⲱⲧⲙ ⲉⲡⲁⲥⲟⲡⲥ</ab>
ⲁⲩⲱ ⲛⲅϯ ⲙⲡⲁϣⲁϫⲉ ⲙⲛ ⲧⲁⲁⲡⲁⲧⲏ ⲉⲩϣⲱϭⲉ ⲛⲁⲩ ⲙⲛ ⲟⲩⲥⲁϣ ⲛⲁⲓ ⲉⲛⲧⲁⲩϣⲟϫⲛⲉ ⲉϫⲛ ϩⲉⲛϩⲃⲏⲩⲉ ⲉⲩⲛⲁϣⲧ ⲉϩⲟⲩⲛ ⲉⲧⲉⲕⲇⲓⲁⲑⲏⲕⲏ ⲁⲩⲱ ⲉⲡⲉⲕⲏⲓ ⲉⲧⲟⲩⲁⲁⲃ ⲁⲩⲱ ⲉⲡⲧⲟⲟⲩ ⲛⲥⲓⲱⲛ ⲡⲏⲓ ⲛⲙⲙⲁ ⲛⲁⲙⲁϩⲧⲉ ⲛⲛⲉⲕϣⲏⲣⲉ</ab>
ⲁⲩⲱ ⲉⲕⲉⲉⲓⲣⲉ ⲛⲟⲩⲥⲟⲟⲩⲛ ⲉϩⲣⲁⲓ ⲉϫⲙ ⲡⲉⲕϩⲉⲑⲛⲟⲥ ⲧⲏⲣϥ ⲁⲩⲱ ⲉϫⲛ ⲧⲉⲕⲫⲩⲗⲏ ⲧⲏⲣⲥ ⲉⲧⲣⲉⲩⲥⲟⲩⲛⲅ ϫⲉ ⲛⲧⲟⲕ ⲡⲉ ⲡⲛⲟⲩⲧⲉ ⲡⲛⲟⲩⲧⲉ ⲛⲧϭⲟⲙ ⲧⲏⲣⲥ ⲙⲛ ⲡⲁⲙⲁϩⲧⲉ ⲁⲩⲱ ⲙⲛ ⲕⲉⲟⲩⲁ ⲛⲃⲗⲗⲁⲕ ⲉϥⲣⲛⲁϣⲧⲉ ⲉⲡⲅⲉⲛⲟⲥ ⲙⲡⲓⲥⲣⲁⲏⲗ</ab>