ⲛⲧⲉⲣⲟⲩⲥⲱⲧⲙ ⲇⲉ ⲛϭⲓ ⲛⲉⲧⲟⲩⲏϩ ϩⲛ ⲛⲉⲩⲙⲁ ⲛϣⲱⲡⲉ ⲁⲩⲡⲱϣⲥ ⲉϩⲣⲁⲓ ⲉϫⲙ ⲡⲉⲛⲧⲁϥϣⲱⲡⲉ</ab>
ⲁⲩⲥⲧⲱⲧ ⲉⲓ ⲉϩⲣⲁⲓ ⲉϫⲱⲟⲩ ⲙⲛ ⲟⲩϩⲟⲧⲉ ⲁⲩⲱ ⲉⲛⲉⲙⲛⲣⲱⲙⲉ ϭⲉⲉⲧ ⲡⲉ ⲙⲡⲉⲙⲧⲟ ⲉⲃⲟⲗ ⲙⲡⲉⲧϩⲓⲧⲟⲩⲱϥ ⲁⲗⲗⲁ ⲁⲩϣⲧⲟⲣⲧⲣ ϩⲓ ⲟⲩⲥⲟⲡ ⲁⲩⲡⲱⲧ ϩⲓϩⲓⲏ ⲛⲓⲙ ⲛⲧⲉⲧⲥⲱϣⲉ ⲙⲛ ⲧⲟⲣⲓⲛⲏ</ab>
ⲁⲩⲱ ⲛⲉⲧⲥⲙⲛⲡⲁⲣⲉⲙⲃⲟⲗⲏ ϩⲛ ⲧⲟⲣⲓⲛⲏ ⲙⲛⲡⲕⲱⲧⲉ ⲛⲃⲁⲓⲧⲩⲗⲟⲩⲁ ⲁⲩⲡⲱⲧ ⲉⲩϭⲟⲧⲡ ⲧⲟⲧⲉ ⲛϣⲏⲣⲉ ⲙⲡⲓⲥⲣⲁⲏⲗ ⲣⲱⲙⲉ ⲛⲓⲙ ⲛⲣⲉϥⲙⲓϣⲉ ⲉⲃⲟⲗ ⲛϩⲏⲧⲟⲩ ⲁⲩⲡⲱϩⲧ ⲉⲃⲟⲗ ⲉϫⲱⲟⲩ</ab>
ⲁⲩⲱ ⲁϥϫⲟⲟⲩ ⲛϭⲓ ⲟⲍⲉⲓⲁⲥ ⲉⲃⲁⲓⲇⲟⲙⲉⲥⲑⲉⲙ ⲙⲛ ⲭⲱⲃⲁ ⲙⲛ ⲥⲉⲗⲃⲉⲙ ⲙⲛ ⲕⲱⲗⲁ ⲁⲩⲱ ⲉⲧⲟϣ ⲛⲓⲙ ⲙⲡⲓⲥⲣⲁⲏⲗ ⲉϫⲱ ⲉⲣⲟⲟⲩ ⲛⲛⲉⲛⲧⲁⲩϣⲱⲡⲉ ⲁⲩⲱ ϫⲉⲕⲁⲥ ⲉⲩⲉⲡⲱϩⲧ ⲉⲃⲟⲗ ⲧⲏⲣⲟⲩ ⲉϫⲛ ⲛⲉⲧⲙⲓϣⲉ ⲛⲙⲙⲁⲩ ⲉϩⲱⲧⲃ ⲙⲙⲟⲟⲩ</ab>
ⲛⲧⲉⲣⲟⲩⲥⲱⲧⲙ ⲇⲉ ⲛϭⲓ ⲛϣⲏⲣⲉ ⲙⲡⲓⲥⲣⲁⲏⲗ ⲁⲩⲉⲓ ⲧⲏⲣⲟⲩ ϩⲓ ⲟⲩⲥⲟⲡ ⲉϩⲣⲁⲓ ⲉϫⲱⲟⲩ ⲁⲩϭⲟϫϭϫ ⲙⲙⲟⲟⲩ ϣⲁϩⲣⲁⲓ ⲉⲭⲱⲃⲁ ⲁⲩⲉⲓ ⲇⲉ ⲟⲛ ⲛⲧⲉⲓϩⲉ ⲛϭⲓ ⲛⲉⲃⲟⲗ ϩⲛ ⲑⲓⲉⲣⲟⲩⲥⲁⲗⲏⲙ ⲁⲩⲱ ⲉⲃⲟⲗ ϩⲛ ⲧⲟⲣⲓⲛⲏ ⲧⲏⲣⲥ ⲁⲩϫⲱ ⲅⲁⲣ ⲉⲣⲟⲟⲩ ⲛⲛⲉⲛⲧⲁⲩϣⲱⲡⲉ ϩⲛ ⲧⲡⲁⲣⲉⲙⲃⲟⲗⲏ ⲛⲛⲉⲩϫⲁϫⲉ ⲁⲩⲱ ⲛⲉⲧϩⲛ ⲅⲁⲗⲁⲁⲇ ⲙⲛ ⲛⲉⲧϩⲛ ⲧⲅⲁⲗⲓⲗⲁⲓⲁ ⲁⲩϫⲟⲟⲣⲟⲩ ⲉⲃⲟⲗ ϩⲛ ⲟⲩⲛⲟϭ ⲙⲡⲗⲏⲅⲏ ϣⲁⲛⲧⲟⲩⲥⲓⲛⲉ ⲛⲇⲁⲙⲁⲥⲕⲟⲥ ⲙⲛ ⲛⲉⲥⲧⲉϣⲉⲉⲩ</ab>
ⲡⲕⲉⲥⲉⲉⲡⲉ ⲇⲉ ⲛⲛⲉⲧⲟⲩⲏϩ ϩⲛ ⲃⲁⲓⲧⲩⲗⲟⲩⲁ ⲁⲩⲡⲱϩⲧ ⲉϫⲛ ⲧⲡⲁⲣⲉⲙⲃⲟⲗⲏ ⲛⲛⲁⲥⲥⲟⲩⲣ ⲁⲩϣⲟⲗⲟⲩ ⲁⲩⲣⲣⲙⲙⲁⲟ ⲉⲙⲁⲧⲉ</ab>
ⲛϣⲏⲣⲉ ⲇⲉ ⲙⲡⲓⲥⲣⲁⲏⲗ ⲛⲧⲉⲣⲟⲩⲕⲟⲧⲟⲩ ⲉⲃⲟⲗ ϩⲙ ⲡϭⲟϫϭϫ ⲁⲩⲣϫⲟⲉⲓⲥ ⲉⲡⲕⲉⲥⲉⲉⲡⲉ ⲁⲩⲱ ⲛϯⲙⲉ ⲙⲛ ⲛⲣⲥⲟⲟⲩⲉ ⲉⲧϩⲛ ⲧⲟⲣⲓⲛⲏ ⲙⲛ ⲧⲡⲉⲇⲓⲛⲏ ⲁⲩⲁⲙⲁϩⲧⲉ ⲉϩⲁϩ ⲛϣⲱⲗ ⲛⲉⲩⲟ ⲅⲁⲣ ⲛⲟⲩⲛⲟϭ ⲛⲁϣⲏ ⲉⲙⲁⲧⲉ ⲡⲉ</ab>
ⲓⲱⲁⲕⲓⲙ ⲇⲉ ⲡⲛⲟϭ ⲛⲟⲩⲏⲏⲃ ⲙⲛ ⲛϩⲗⲗⲟⲓ ⲛⲛϣⲏⲣⲉ ⲙⲡⲓⲥⲣⲁⲏⲗ ⲛⲛⲉⲧⲟⲩⲏϩ ϩⲛ ⲑⲓⲉⲣⲟⲩⲥⲁⲗⲏⲙ ⲁⲩⲉⲓ ⲉⲛⲁⲩ ⲉⲛⲁⲅⲁⲑⲟⲛ ⲉⲛⲧⲁⲡϫⲟⲉⲓⲥ ⲁⲁⲩ ⲙⲡⲓⲥⲣⲁⲏⲗ ⲁⲩⲱ ⲉⲛⲁⲩ ⲉⲓⲟⲩⲇⲉⲓⲑ ⲉϣⲁϫⲉ ⲛⲙⲙⲁⲥ ϩⲛ ⲟⲩⲉⲓⲣⲏⲛⲏ</ab>
ⲛⲧⲉⲣⲟⲩⲉⲓ ⲇⲉ ⲉⲃⲟⲗ ϣⲁⲣⲟⲥ ⲁⲩⲥⲙⲟⲩ ⲉⲣⲟⲥ ⲧⲏⲣⲟⲩ ϩⲓ ⲟⲩⲥⲟⲡ ⲡⲉϫⲁⲩ ⲛⲁⲥ ϫⲉ ⲛⲧⲟ ⲡⲉ ⲡϫⲓⲥⲉ ⲛⲑⲓⲉⲣⲟⲩⲥⲁⲗⲏⲙ ⲛⲧⲟ ⲡⲉ ⲡⲛⲟϭ ⲛϣⲟⲩϣⲟⲩ ⲙⲡⲓⲥⲣⲁⲏⲗ ⲛⲧⲟ ⲡⲉ ⲡⲛⲟϭ ⲛϣⲟⲩϣⲟⲩ ⲙⲡⲉⲛⲅⲉⲛⲟⲥ</ab>
ⲁⲣⲣⲛⲁⲓ ⲧⲏⲣⲟⲩ ϩⲣⲁⲓ ϩⲛ ⲧⲟⲩϭⲓϫ ⲁⲉⲓⲣⲉ ⲛϩⲉⲛⲡⲉⲧⲛⲁⲛⲟⲩϥ ⲙⲛ ⲡⲓⲥⲣⲁⲏⲗ ⲁⲩⲱ ⲁⲡⲛⲟⲩⲧⲉ ⲣϩⲛⲁϥ ⲛϩⲏⲧⲟⲩ ⲉⲣⲉϣⲱⲡⲉ ⲉⲣⲉⲥⲙⲁⲙⲁⲁⲧ ⲙⲡϫⲟⲉⲓⲥ ⲡⲡⲁⲛⲧⲟⲕⲣⲁⲧⲱⲣ ϣⲁⲉⲛⲉϩ ⲛⲟⲩⲟⲉⲓϣ ⲁⲩⲱ ⲡⲉϫⲉⲡⲗⲁⲟⲥ ⲧⲏⲣϥ ϫⲉ ⲉⲥⲉϣⲱⲡⲉ ⲉⲥⲉϣⲱⲡⲉ</ab>
ⲁⲡⲗⲁⲟⲥ ⲇⲉ ϣⲱⲗ ⲛⲧⲡⲁⲣⲉⲙⲃⲟⲗⲏ ⲙⲙⲁⲁⲃ ⲛϩⲟⲟⲩ ⲁⲩⲱ ⲁⲩϯ ⲛⲓⲟⲩⲇⲉⲓⲑ ⲛⲧⲉⲥⲕⲏⲛⲏ ⲛⲟⲗⲟⲫⲉⲣⲛⲏⲥ ⲙⲛ ⲛⲉϥϩⲛⲟⲩ ⲛϩⲁⲧ ⲧⲏⲣⲟⲩ ⲙⲛ ⲛⲉϥϭⲗⲟϭ ⲙⲛ ⲛⲉⲧⲧⲁⲓⲏⲩ ⲧⲏⲣⲟⲩ ⲛⲧⲟⲟⲧϥ ⲙⲛ ⲛⲉϥϩⲛⲁⲁⲩ ⲧⲏⲣⲟⲩ ⲛⲧⲟⲥ ⲇⲉ ⲁⲥϫⲓⲧⲟⲩ ⲁⲥⲧⲁⲗⲟⲟⲩ ⲉϩⲣⲁⲓ ⲉϫⲙ ⲡⲉⲥϥⲁⲓⲛⲁϩϥ ⲁⲩⲱ ⲁⲥⲛⲟⲩϩⲃ ⲛⲛⲉⲥⲁϭⲟⲗⲧⲉ ⲁⲥⲧⲁⲗⲟⲟⲩ ⲉϫⲱⲟⲩ</ab>
ⲁⲩⲡⲱⲧ ⲇⲉ ⲧⲏⲣⲟⲩ ϩⲓ ⲟⲩⲥⲟⲡ ⲛϭⲓ ⲛⲉϩⲓⲟⲙⲉ ⲧⲏⲣⲟⲩ ⲙⲡⲓⲥⲣⲁⲏⲗ ⲉⲛⲁⲩ ⲉⲣⲟⲥ ⲁⲥⲧⲁⲙⲓⲟ ⲛⲁⲥ ⲛⲟⲩⲭⲟⲣⲟⲥ ⲉⲃⲟⲗ ⲛϩⲏⲧⲟⲩ ⲁⲩϫⲓ ⲛϩⲉⲛϫⲓⲛϫⲓⲛ ⲉϩⲣⲁⲓ ⲉⲛⲉⲥϭⲓϫ ⲁⲩⲱ ⲁⲥϯ ⲛⲛⲉϩⲓⲟⲙⲉ ⲉⲧⲛⲙⲙⲁⲥ</ab>
ⲁⲩⲱ ⲥⲉⲥⲧⲉⲫⲁⲛⲟⲩ ϩⲛ ϩⲉⲛⲃⲱ ⲛϫⲟⲉⲓⲧ ⲛⲧⲟⲥ ⲙⲛⲛⲉⲧⲛⲙⲙⲁⲥ ⲁⲩⲱ ⲁⲥⲙⲟⲟϣⲉ ϩⲓϩⲏ ⲙⲡⲗⲁⲟⲥ ⲧⲏⲣϥ ⲉⲥⲥⲱⲕ ϩⲏⲧϥ ⲙⲡⲉⲭⲟⲣⲟⲥ ⲧⲏⲣϥ ⲛⲛⲉϩⲓⲟⲙⲉ ⲁⲩⲱ ⲛⲛⲉⲩⲟⲩⲏϩ ⲛⲥⲱⲥ ⲛϭⲓ ⲣⲱⲙⲉ ⲛⲓⲙ ⲛⲧⲉⲡⲓⲥⲣⲁⲏⲗ ⲉⲩϩⲏⲕ ⲙⲛ ϩⲉⲛⲕⲗⲟⲙ ⲉⲩⲥⲙⲟⲩ ϩⲛ ⲧⲉⲩⲧⲁⲡⲣⲟ</ab>
ⲓⲟⲩⲇⲉⲓⲑ ⲇⲉ ⲛⲉⲥⲧⲁⲩⲟ ⲛϣⲟⲣⲡ ⲡⲉ ⲛⲧⲉⲓⲉⲝⲟⲙⲟⲗⲟⲅⲓⲥⲓⲥ ⲙⲡⲓⲥⲣⲁⲏⲗ ⲧⲏⲣϥ ⲁⲩⲱ ⲛⲧⲉⲣⲉⲡⲗⲁⲟⲥ ⲧⲏⲣϥ ⲟⲩⲱϩⲙ ⲙⲡⲉⲓⲥⲙⲟⲩ</ab>