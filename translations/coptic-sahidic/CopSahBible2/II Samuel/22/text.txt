ⲇⲁⲩⲉⲓⲇ ⲇⲉ ⲁϥⲧⲁⲩⲟ ⲉⲡϫⲟⲉⲓⲥ ⲛⲛϣⲁϫⲉ ⲛⲧⲉⲓⲱⲇⲏ ϩⲙ ⲡⲉϩⲟⲟⲩ ⲛⲧⲁⲡϫⲟⲉⲓⲥ ⲛⲁϩⲙⲉϥ ⲛⲧⲟⲟⲧⲟⲩ ⲛⲛⲉϥϫⲁϫⲉ ⲧⲏⲣⲟⲩ ⲁⲩⲱ ⲛⲧⲟⲟⲧϥ ⲛⲥⲁⲟⲩⲗ</ab>
ⲉϥϫⲱ ⲙⲙⲟⲥ ϫⲉ ⲡϫⲟⲉⲓⲥ ⲛⲧⲟⲕ ⲡⲉ ⲡⲁⲧⲁϫⲣⲟ ⲁⲩⲱ ⲡⲁⲙⲁ ⲙⲡⲱⲧ ⲉϥⲛⲟⲩϩⲙ ⲙⲙⲟⲓ</ab>
ⲡⲁⲛⲟⲩⲧⲉ ⲡⲉ ⲡⲁⲟⲩⲟⲉⲓⲛ ⲛⲧⲟϥ ⲡⲉⲧⲛⲁϩⲁⲣⲉϩ ⲉⲣⲟⲓ ϯⲛⲁϣⲱⲡⲉ ⲉⲓⲕⲱ ⲛϩⲧⲏⲓ ⲉⲣⲟϥ ⲛⲧⲟϥ ⲡⲉ ⲧⲁⲛⲁϣⲧⲉ ⲁⲩⲱ ⲡⲧⲁⲡ ⲙⲡⲁⲟⲩϫⲁⲓ ⲡⲁⲣⲉϥϣⲟⲡⲧ ⲉⲣⲟϥ ⲛⲧⲟϥ ⲡⲉ ⲡⲙⲁ ⲙⲡⲱⲧ ⲙⲡⲁⲟⲩϫⲁⲓ ⲉϥⲛⲁⲛⲁϩⲙⲉⲧ ⲛⲧⲟⲟⲧϥ ⲙⲡⲣⲉϥϫⲓⲛϭⲟⲛⲥ</ab>
ⲡϫⲟⲉⲓⲥ ⲥⲙⲁⲙⲁⲁⲧ ϯⲛⲁⲉⲡⲓⲕⲁⲗⲉⲓ ⲙⲙⲟϥ ⲁⲩⲱ ϯⲛⲁⲛⲟⲩϩⲙ ⲛⲧⲟⲟⲧⲟⲩ ⲛⲛⲁϫⲁϫⲉ</ab>
ϫⲉ ⲁⲩⲁϩⲉⲣⲁⲧⲟⲩ ⲉⲣⲟⲓ ⲛϭⲓ ⲙⲙⲟⲕϩⲥ ⲙⲡⲙⲟⲩ ⲁⲩⲱ ⲙⲙⲟⲩ ⲛⲥⲱⲣⲙ ⲛⲧⲁⲁⲛⲟⲙⲓⲁ ⲁⲩⲑⲉⲣϣⲁⲓ</ab>
ⲛⲛⲁⲁⲕⲉ ⲛⲁⲙⲛⲧⲉ ⲁⲩⲕⲱⲧⲉ ⲉⲣⲟⲓ ⲁⲩⲱ ⲁⲩⲁϩⲉⲣⲁⲧⲟⲩ ⲉⲣⲟⲓ ⲛϭⲓ ⲛϭⲟⲣϭⲥ ⲙⲡⲙⲟⲩ</ab>
ϩⲙ ⲡⲧⲣⲁⲑⲗⲓⲃⲉ ϯⲛⲁⲉⲡⲓⲕⲁⲗⲉⲓ ⲙⲡϫⲟⲉⲓⲥ ⲁⲩⲱ ϯⲛⲁⲱϣ ⲉⲃⲟⲗ ⲉϩⲣⲁⲓ ⲉⲡⲁⲛⲟⲩⲧⲉ ⲛϥⲥⲱⲧⲙ ⲉⲡⲁϩⲣⲟⲟⲩ ⲉⲃⲟⲗ ϩⲙ ⲡⲉϥⲣⲡⲉ ⲉⲧⲟⲩⲁⲁⲃ ⲁⲩⲱ ⲡⲁⲁϣⲕⲁⲕ ϩⲛ ⲛⲉϥⲙⲁⲁϫⲉ</ab>
ⲁϥϭⲱϣⲧ ⲉϫⲙ ⲡⲕⲁϩ ⲁⲩⲱ ⲁϥⲛⲟⲉⲓⲛ ⲁⲩⲱ ⲛⲥⲛⲧⲉ ⲛⲧⲡⲉ ⲁⲩϣⲧⲟⲣⲧⲣ ϫⲉ ⲁⲡϫⲟⲉⲓⲥ ϭⲱⲛⲧ ⲉⲣⲟⲟⲩ</ab>
ⲟⲩⲕⲁⲡⲛⲟⲥ ⲁϥⲉⲓ ⲉϩⲣⲁⲓ ϩⲛ ⲧⲉϥⲟⲣⲅⲏ ⲁⲩⲱ ⲟⲩⲥⲁⲧⲉ ⲉⲃⲟⲗ ϩⲛ ⲧⲉϥⲧⲁⲡⲣⲟ ⲥⲛⲁⲟⲩⲱⲙ ϩⲉⲛϫⲃⲃⲉⲥ ⲁⲩⲙⲟⲩϩ ⲉⲃⲟⲗ ϩⲓⲧⲟⲟⲧϥ</ab>
ⲙⲡⲏⲩⲉ ⲁϥⲣⲁⲕⲧⲟⲩ ⲁϥⲉⲓ ⲉⲡⲉⲥⲏⲧ ⲟⲩϭⲟⲥⲙ ⲉϥϣⲟⲟⲡ ϩⲁ ⲛⲉϥⲟⲩⲉⲣⲏⲧⲉ</ab>
ⲁϥϩⲙⲟⲟⲥ ϩⲓϫⲛ ⲛⲉⲭⲁⲓⲣⲟⲩⲃⲓⲛ ⲁϥϩⲱⲗ ⲉⲃⲟⲗ ⲁⲩⲱ ⲁϥⲟⲩⲱⲛϩ ⲉⲃⲟⲗ ϩⲓϫⲛ ⲛⲉⲧⲛϩ ⲙⲡⲧⲏⲩ</ab>
ⲁϥⲕⲱ ⲛⲟⲩⲕⲁⲕⲉ ϩⲓϩⲏ ⲙⲙⲟϥ ⲧⲉϥⲥⲕⲏⲛⲏ ⲉⲥϣⲟⲟⲡ ϩⲙ ⲡⲉϥⲕⲱⲧⲉ ϩⲛⲙⲟⲟⲩ ⲛⲕⲁⲕⲉ ⲁⲩⲟⲩⲙⲟⲧ ⲏ ⲁⲩⲁϣⲁⲓ ϩⲛ ⲛⲉⲕⲗⲟⲟⲗⲉ ⲛⲁⲏⲣ</ab>
ⲉⲃⲟⲗ ϩⲙ ⲡⲉϥⲟⲩⲟⲉⲓⲛ ⲛⲉⲕⲗⲟⲟⲗⲉ ⲁⲩⲙⲟⲟϣⲉ ϩⲓϩⲏ ⲙⲙⲟϥ ϩⲛϫⲃⲃⲉⲥ ⲛⲥⲁⲧⲉ ⲁⲩⲙⲟⲩϩ</ab>
ⲡϫⲟⲉⲓⲥ ⲁϥϯϩⲣⲟⲩⲃⲁⲓ ⲉⲃⲟⲗ ϩⲛ ⲧⲡⲉ ⲁⲩⲱ ⲡⲡⲉⲧϫⲟⲥⲉ ⲁϥϯ ⲙⲡⲉϥϩⲣⲟⲟⲩ</ab>
ⲁϥϫⲟⲟⲩ ⲉⲃⲟⲗ ⲛⲛⲉϥⲥⲟⲧⲉ ⲁⲩⲱ ⲁϥϫⲟⲟⲣⲟⲩ ⲉⲃⲟⲗ ϩⲛⲉⲃⲣⲏϭⲉ ⲁϥⲧⲁϣⲟⲟⲩ ⲁⲩⲱ ⲁϥϣⲧⲣⲧⲱⲣⲟⲩ</ab>
ⲁⲩⲟⲩⲱⲛϩ ⲉⲃⲟⲗ ⲛϭⲓ ϩⲉⲛⲡⲏⲅⲏ ⲙⲙⲟⲟⲩ ⲁⲩⲱ ⲁⲩϭⲱⲗⲡ ⲉⲃⲟⲗ ⲛϭⲓ ⲛⲥⲛⲧⲉ ⲛⲧⲟⲓⲕⲟⲩⲙⲉⲛⲏ ϩⲛ ⲑⲟⲧⲉ ⲙⲡϫⲟⲉⲓⲥ ⲉⲃⲟⲗ ϩⲙ ⲡⲛⲓϥⲉ ⲙⲡⲉ ⲛⲧⲉϥⲟⲣⲅⲏ</ab>
ⲁϥⲧⲛⲛⲟⲟⲩ ⲉⲃⲟⲗ ϩⲙ ⲡϫⲓⲥⲉ ⲁϥϫⲓⲧ ⲁϥϣⲟⲡⲧ ⲉⲣⲟϥ ⲉⲃⲟⲗ ϩⲛ ϩⲉⲛⲙⲟⲟⲩ ⲉⲛⲁϣⲱⲟⲩ</ab>
ⲁϥⲛⲁϩⲙⲉⲧ ⲛⲧⲟⲟⲧⲟⲩ ⲛⲛⲁϫⲁϫⲉ ⲉⲧϭⲙϭⲟⲙ ⲁⲩⲱ ⲛⲧⲟⲟⲧⲟⲩ ⲛⲛⲉⲧⲙⲟⲥⲧⲉ ⲙⲙⲟⲓ ϫⲉ ⲁⲩⲧⲁϫⲣⲟ ⲉϩⲟⲩⲉ ⲉⲣⲟⲓ</ab>
ⲁⲩⲱ ⲁⲩⲁϩⲉⲣⲁⲧⲟⲩ ⲉⲣⲟⲓ ⲛϭⲓ ⲛⲉϩⲟⲟⲩ ⲛⲧⲁⲑⲗⲓⲯⲓⲥ ⲁⲩⲱ ⲡϫⲟⲉⲓⲥ ⲁϥϣⲱⲡⲉ ⲛⲁⲓ ⲛⲧⲁϫⲣⲟ</ab>
ⲁⲩⲱ ⲁϥⲟⲩⲱϣⲥ ⲛⲁⲓ ⲉⲃⲟⲗ ⲁϥⲛⲁϩⲙⲉⲧ ϫⲉ ⲁⲡⲉϥⲟⲩⲱϣ ϣⲱⲡⲉ ⲛϩⲏⲧ</ab>
ⲁⲩⲱ ⲡϫⲟⲉⲓⲥ ⲁϥⲧⲱⲱⲃⲉ ⲛⲁⲓ ⲕⲁⲧⲁ ⲧⲁⲓⲇⲓⲕⲁⲓⲟⲥⲩⲛⲏ ⲁⲩⲱ ⲕⲁⲧⲁ ⲡⲧⲃⲃⲟ ⲛⲛⲁϭⲓϫ ⲁϥⲧⲱⲱⲃⲉ ⲛⲁⲓ</ab>
ϫⲉ ⲁⲓϩⲁⲣⲉϩ ⲉⲛⲉϩⲓⲟⲟⲩⲉ ⲙⲡϫⲟⲉⲓⲥ ⲁⲩⲱ ⲙⲡⲓⲣϣⲁϥⲧⲉ ⲉⲡⲁⲛⲟⲩⲧⲉ</ab>
ϫⲉ ⲛⲉϥϩⲁⲡ ⲧⲏⲣⲟⲩ ⲙⲡⲁⲙⲧⲟ ⲉⲃⲟⲗ ⲁⲩⲱ ⲛⲉϥⲇⲓⲕⲁⲓⲱⲙⲁ ⲙⲡⲓⲥⲁϩⲱⲟⲩ ⲉⲃⲟⲗ ⲙⲙⲟⲓ</ab>
ⲁⲩⲱ ϯⲛⲁϣⲱⲡⲉ ⲉⲓⲟⲩⲁⲁⲃ ⲛⲁϩⲣⲁϥ ⲁⲩⲱ ϯⲛⲁϩⲟⲣⲧ ⲉⲣⲟⲓ ⲉⲧⲁⲁⲛⲟⲙⲓⲁ</ab>
ⲁⲩⲱ ⲡϫⲟⲉⲓⲥ ⲛⲁⲧⲱⲱⲃⲉ ⲛⲁⲓ ⲕⲁⲧⲁ ⲧⲁⲇⲓⲕⲁⲓⲟⲥⲩⲛⲏ ⲁⲩⲱ ⲕⲁⲧⲁ ⲡⲧⲃⲃⲟ ⲛⲛⲁϭⲓϫ ϥⲛⲁⲧⲱⲱⲃⲉ ⲛⲁⲓ ⲙⲡⲙⲧⲟ ⲉⲃⲟⲗ ⲛⲛⲉϥⲃⲁⲗ</ab>
ⲉⲕϣⲁⲛϣⲱⲡⲉ ⲙⲛ ⲟⲩⲁ ⲉϥⲟⲩⲁⲁⲃ ⲕⲛⲁϣⲱⲡⲉ ⲉⲕⲟⲩⲁⲁⲃ ⲁⲩⲱ ⲉⲕϣⲁⲛϣⲱⲡⲉ ⲙⲛ ⲟⲩⲧⲉⲗⲓⲟⲥ ⲕⲛⲁϣⲱⲡⲉ ⲉⲕⲟ ⲛⲧⲉⲗⲓⲟⲥ</ab>
ⲁⲩⲱ ⲉⲕϣⲁⲛϣⲱⲡⲉ ⲙⲛ ⲟⲩⲥⲱⲧⲡ ⲕⲛⲁϣⲱⲡⲉ ⲉⲕⲟ ⲛⲥⲱⲧⲡ ⲁⲩⲱ ⲉⲕϣⲁⲛϣⲱⲡⲉ ⲙⲛ ⲡⲉⲧϭⲟⲟⲙⲉ ⲕⲛⲁϣⲱⲡⲉ ⲉⲕϭⲟⲟⲙⲉ</ab>
ⲁⲩⲱ ⲡⲗⲁⲟⲥ ⲛϩⲏⲕⲉ ⲉⲕⲛⲁⲛⲁϩⲙⲉϥ ⲁⲩⲱ ⲛⲃⲁⲗ ⲛⲛⲉϫⲁⲥⲓϩⲏⲧ ⲕⲛⲁⲑⲃⲃⲓⲟⲟⲩ</ab>
ϫⲉ ⲛⲧⲟⲕ ⲡⲉ ⲡⲁϩⲏⲃⲥ ⲡϫⲟⲉⲓⲥ ⲁⲩⲱ ⲛⲧⲟⲕ ⲡⲉⲧⲛⲁⲧⲣⲉⲡⲁⲕⲁⲕⲉ ⲉⲣⲟⲩⲟⲉⲓⲛ ⲛⲁϩⲣⲁⲓ</ab>
ϫⲉ ⲉⲓⲛⲁⲡⲱⲧ ϩⲣⲁⲓ ⲛϩⲏⲧⲕ ⲉⲓⲧⲟⲩϫⲏⲩ ⲁⲩⲱ ⲉⲓⲛⲁⲟⲩⲱⲧⲃ ⲛⲟⲩⲥⲟⲃⲧ ϩⲙ ⲡⲁⲛⲟⲩⲧⲉ</ab>
ⲡⲁⲛⲟⲩⲧⲉ ⲉⲧⲧⲁϫⲣⲏⲟⲩⲧ ⲧⲉϥϩⲓⲏ ⲟⲩⲁⲁⲃ ⲡϣⲁϫⲉ ⲙⲡϫⲟⲉⲓⲥ ϫⲟⲟⲣ ⲉϥⲡⲟⲥⲉ ⲧⲛⲁϣⲧⲉ ⲡⲉ ⲛⲟⲩⲟⲛ ⲛⲓⲙ ⲉⲧⲕⲱ ⲛϩⲧⲏⲩ ⲉⲣⲟϥ</ab>
ⲛⲓⲙ ⲡⲉ ⲡϫⲱⲱⲣⲉ ⲛⲥⲁ ⲡϫⲟⲉⲓⲥ ⲁⲩⲱ ⲛⲓⲙ ⲡⲉⲧⲛⲁⲣⲣⲉϥⲥⲱⲛⲧ ⲛⲥⲁ ⲡⲉⲛⲛⲟⲩⲧⲉ</ab>
ⲡϫⲟⲉⲓⲥ ⲉⲧⲧⲁϫⲣⲟ ⲙⲙⲟⲓ ϩⲛ ⲟⲩϭⲟⲙ ⲁⲩⲱ ⲁϥⲥⲟⲩⲧⲛ ⲧⲁϩⲓⲏ ⲉⲥⲟⲩⲁⲁⲃ</ab>
ⲉϥⲉⲥⲟⲃⲧⲉ ⲛⲛⲁⲟⲩⲉⲣⲏⲧⲉ ⲛⲑⲉ ⲛⲟⲩⲓⲟⲩⲗ ⲁⲩⲱ ⲉϥⲧⲁϩⲟ ⲙⲙⲟⲓ ⲉⲣⲁⲧ ⲉϫⲛ ⲛⲙⲁ ⲉⲧϫⲟⲥⲉ</ab>
ⲉϥⲧⲥⲁⲃⲟ ⲛⲛⲁϭⲓϫ ⲉⲡⲡⲟⲗⲉⲙⲟⲥ ⲉⲁϥⲕⲱ ⲛⲟⲩⲡⲓⲧⲉ ⲛϩⲟⲙⲛⲧ ϩⲛ ⲛⲁϭⲃⲟⲓ</ab>
ⲁⲩⲱ ⲁⲕϯ ⲛⲁⲓ ⲛⲧⲛⲁϣⲧⲉ ⲙⲡⲁⲟⲩϫⲁⲓ ⲁⲩⲱ ⲡⲉⲕⲥⲱⲧⲙ ⲉⲣⲟⲓ ⲁϥⲧⲟⲩϫⲁⲓ</ab>
ⲁⲕⲟⲩⲱϣⲥ ⲉⲃⲟⲗ ⲛⲛⲁⲧⲁϭⲥⲉ ϩⲁⲣⲁⲧ ⲁⲩⲱ ⲛⲁⲟⲩⲉⲣⲏⲧⲉ ⲙⲡⲟⲩϣⲧⲟⲣⲧⲣ</ab>
ϯⲛⲁⲡⲱⲧ ⲛⲥⲁ ⲛⲁϫⲁϫⲉ ⲛⲧⲁⲧⲁⲕⲟ ⲙⲙⲟⲟⲩ ⲁⲩⲱ ⲛϯⲛⲁⲕⲧⲟ ⲙⲙⲟⲓ ⲁⲛ ϣⲁⲛϯⲟϫⲛⲟⲩ</ab>
ϯⲛⲁⲗⲟϫⲟⲩ ⲛⲥⲉⲧⲙⲉϣⲧⲱⲟⲩⲛ ⲁⲩⲱ ⲥⲉⲛⲁϩⲉ ϩⲁ ⲛⲁⲟⲩⲉⲣⲏⲧⲉ</ab>
ⲁⲩⲱ ⲕⲛⲁⲧⲁϫⲣⲟⲓ ϩⲛ ⲟⲩϭⲟⲙ ⲉⲡⲡⲟⲗⲉⲙⲟⲥ ⲁⲩⲱ ⲕⲛⲁⲕⲱⲗϫ ϩⲁⲣⲁⲧ ⲛⲛⲉⲛⲧⲁⲩⲧⲱⲟⲩⲛ ⲉϩⲣⲁⲓ ⲉϫⲱⲓ</ab>
ⲁⲩⲱ ⲛⲁϫⲁϫⲉ ⲁⲩⲧⲁⲁⲩ ⲉⲩⲑⲃⲃⲓⲏⲩ ⲛⲁϩⲣⲁⲓ ⲛⲕⲟⲟⲩⲉ ⲉⲧⲙⲟⲥⲧⲉ ⲙⲙⲟⲓ ⲁⲕⲙⲟⲩⲟⲩⲧ ⲙⲙⲟⲟⲩ</ab>
ⲥⲉⲛⲁⲱϣ ⲉⲃⲟⲗ ⲛⲧⲉⲧⲙⲃⲟⲏⲑⲓⲁ ϣⲱⲡⲉ ⲛⲁⲩ ⲁⲩⲱϣ ⲉⲃⲟⲗ ⲉϩⲣⲁⲓ ⲉⲡϫⲟⲉⲓⲥ ⲁⲩⲱ ⲙⲡⲉϥⲥⲱⲧⲙ ⲉⲣⲟⲟⲩ</ab>
ⲁⲓϣⲁϣⲟⲩ ⲛⲑⲉ ⲛⲟⲩⲕⲁϩ ⲛⲧⲉ ⲡⲕⲁϩ ⲛⲑⲉ ⲙⲡⲟⲙⲉ ⲛⲛⲉϩⲓⲟⲟⲩⲉ ⲁⲓϫⲟⲟⲣⲟⲩ ⲉⲃⲟⲗ</ab>
ⲕⲛⲁⲛⲁϩⲙⲉⲧ ⲉⲡϣⲁⲛⲧ ⲛⲧⲉ ⲛⲗⲁⲟⲥ ⲕⲛⲁϩⲁⲣⲉϩ ⲉⲣⲟⲓ ⲉⲁⲁⲧ ⲛⲁⲡⲉ ⲉϫⲛ ⲛⲗⲁⲟⲥ ⲙⲛ ⲛϩⲉⲑⲛⲟⲥ ⲡⲗⲁⲟⲥ ⲉⲧⲙⲡⲓⲥⲟⲩⲱⲛϥ ⲁϥⲣϩⲙϩⲁⲗ ⲛⲁⲓ</ab>
ⲁⲩⲥⲱⲧⲙ ⲉⲣⲟⲓ ⲁⲩⲕⲉⲛⲉⲩⲙⲁⲁϫⲉ ⲉⲣⲟⲓ ϩⲉⲛϣⲏⲣⲉ ⲛϣⲙⲙⲟ ⲁⲩϫⲓϭⲟⲗ ⲉⲣⲟⲓ</ab>
ϩⲛϣⲏⲣⲉ ⲛϣⲙⲙⲟ ⲥⲉⲛⲁⲛⲟϫⲟⲩ ⲃⲟⲗ ⲁⲩⲱ ⲥⲉⲛⲁⲣϭⲱⲃ ⲉⲃⲟⲗ ϩⲛ ⲛⲉⲩⲙⲟⲉⲓⲧ ⲙⲙⲟⲟϣⲉ</ab>
ⲡϫⲟⲉⲓⲥ ⲟⲛϩ ⲁⲩⲱ ϥⲉⲙⲁⲙⲁⲁⲧ ⲛϭⲓ ⲡⲉⲧϩⲁⲣⲉϩ ⲉⲣⲟⲓ ⲁⲩⲱ ϥⲛⲁϫⲓⲥⲉ ⲛϭⲓ ⲡⲁⲛⲟⲩⲧⲉ ⲡⲉⲧⲣⲟⲉⲓⲥ ⲉⲡⲁⲟⲩϫⲁⲓ</ab>
ⲡϫⲟⲉⲓⲥ ⲉϥⲧⲁϫⲣⲏⲩ ⲉϥϯ ⲛⲁⲓ ⲛⲟⲩⲕⲃⲁ ⲉϥϯⲥⲃⲱ ⲛⲛⲉⲗⲁⲟⲥ ⲉⲩϩⲁⲣⲉϩ</ab>
ⲉϥⲉⲓⲛⲉ ⲙⲙⲟⲓ ⲟⲩⲧⲱⲟⲩ ⲛⲛⲁϫⲁϫⲉ ⲁⲩⲱ ⲕⲛⲁϫⲓ ⲙⲙⲟⲓ ⲟⲩⲧⲱⲟⲩ ⲛⲛⲉⲧⲧⲱⲟⲩⲛ ⲉϩⲣⲁⲓ ⲉϫⲱⲟⲩ ⲛⲧⲟⲕ ⲡⲉⲧⲛⲁⲛⲁϩⲙⲉⲧ ⲛⲧⲟⲟⲧϥ ⲛⲟⲩⲣⲱⲙⲉ ⲛϩⲉⲛϫⲓⲛϭⲟⲛⲥ</ab>
ⲉⲧⲃⲉ ⲡⲁⲓ ϯⲛⲁⲉⲝⲟⲙⲟⲗⲟⲅⲉⲓ ⲛⲁⲕ ⲡϫⲟⲉⲓⲥ ϩⲛ ⲛϩⲉⲑⲛⲟⲥ ⲁⲩⲱ ϯⲛⲁϣⲁⲗⲗⲉⲓ ⲉⲡⲉⲕⲣⲁⲛ</ab>
ⲉϥⲧⲁϣⲟ ⲛⲛⲉⲟⲩϫⲁⲓ ⲙⲡⲉϥⲣⲣⲟ ⲁⲩⲱ ⲉϥⲉⲓⲣⲉ ⲛⲟⲩⲛⲁ ⲙⲛ ⲡⲉϥⲭⲣⲓⲥⲧⲟⲥ  ⲙⲛ ⲡⲉϥⲥⲡⲉⲣⲙⲁ ⲛϣⲁ ⲉⲛⲉϩ</ab>