ϯⲛⲁⲟⲩⲱⲛϩ ⲛⲁⲕ ⲉⲃⲟⲗ ⲡϫⲟⲉⲓⲥ ⲡⲁⲣⲣⲟ ϯⲛⲁⲥⲙⲟⲩ ⲉⲣⲟⲕ ⲡⲛⲟⲩⲧⲉ ⲡⲁⲥⲱⲧⲏⲣ ϯⲛⲁⲟⲩⲱⲛϩ ⲉⲃⲟⲗ ⲙⲡⲉⲕⲣⲁⲛ</ab>
ϫⲉ ⲁⲕϣⲱⲡⲉ ⲛⲁⲓ ⲛⲃⲟⲏⲑⲟⲥ ⲁⲩⲱ ⲛⲥⲕⲉⲡⲁⲥⲧⲏⲥ ⲁⲩⲱ ⲁⲕⲥⲱⲧⲉ ⲙⲡⲁⲥⲱⲙⲁ ⲉⲃⲟⲗ ϩⲙ ⲡⲧⲁⲕⲟ ⲁⲩⲱ ⲉⲩϭⲟⲣϭⲥ ⲛⲇⲓⲁⲃⲟⲗⲏ ⲛⲗⲁⲥ ⲙⲛ ⲛⲉⲥⲡⲟⲧⲟⲩ ⲛⲛⲉⲧⲣϩⲱⲃ ⲉⲡϭⲟⲗ ⲁⲩⲱ ⲙⲡⲉⲙⲧⲟ ⲉⲃⲟⲗ ⲛⲛⲉⲧⲁϩⲉ ⲟⲩⲃⲏⲓ</ab>
ⲁⲩⲱ ⲁⲕⲥⲟⲧ ⲕⲁⲧⲁ ⲡⲁϣⲁⲓ ⲙⲡⲉⲕⲛⲁ ⲙⲛ ⲡⲉⲕⲣⲁⲛ ⲁⲕⲛⲁϩⲙⲉⲧ ⲉⲣⲱϥ ⲙⲡⲉⲧⲥⲃⲧⲱⲧ ⲉⲩⲟⲙⲧ ⲉⲃⲟⲗ ⲛⲛϭⲓϫ ⲛⲛⲉⲧϣⲓⲛⲉ ⲛⲥⲁ ⲧⲁⲯⲩⲭⲏ ⲉⲃⲟⲗ ϩⲙ ⲡⲙⲏⲏϣⲉ ⲛⲑⲗⲓⲯⲓⲥ ⲛⲧⲁⲩⲧⲁϩⲟⲓ</ab>
ⲁⲩⲱ ⲉⲡϭⲱⲛⲧ ⲛⲟⲩϣⲁϩ ⲙⲡⲁⲕⲱⲧⲉ ⲉⲙⲡⲟⲩⲣⲟⲕϩⲧ ⲉⲃⲟⲗ ϩⲛ ⲧⲙⲏⲧⲉ ⲛⲟⲩⲕⲱϩⲧ</ab>
ⲁⲩⲱ ⲉⲡϣⲓⲕ ⲛϩⲏⲧϥ ⲛⲁⲙⲛⲧⲉ ⲉⲩⲗⲁⲥ ⲛⲁⲕⲁⲑⲁⲣⲧⲟⲥ ⲙⲛ ⲟⲩϣⲁϫⲉ ⲛϭⲟⲗ</ab>
[ⲁ]ⲩⲱ ⲉⲩϩⲓⲗⲁ ⲛⲗⲁⲥ ⲛϫⲓⲛϭⲟⲛⲥ ⲛⲟⲩⲣⲣⲟ ⲁⲧⲁⲯⲩⲭⲏ ϩⲱⲛ ⲉϩⲟⲩⲛ ϣⲁ ⲡⲙⲟⲩ ⲁⲩⲱ ⲛⲉⲣⲉⲡⲁⲱⲛϩ ϩⲏⲛ ⲉϩⲟⲩ[ⲛ ⲁⲙ]ⲛⲧⲉ ⲙⲡⲉⲥⲏⲧ</ab>
ⲁⲩⲁⲙⲁϩⲧⲉ ⲙⲙⲟⲓ ⲛⲥⲁ ⲥⲁ ⲛⲓⲙ ⲁⲩⲱ ⲛⲉⲙⲛⲡⲉⲧ[ⲃⲟⲏ]ⲑⲉⲓ ⲉⲣⲟⲓ ⲉⲉⲓϭⲱϣⲧ ⲉⲧⲣⲉⲟⲩⲣⲱⲙⲉ ϣⲟⲡⲧ ⲉⲣⲟϥ ⲁⲩⲱ ⲙⲡⲓϭⲛⲧϥ</ab>
ⲁⲓⲣⲡⲙⲉⲉⲩⲉ ⲙⲡⲉⲕⲣⲁⲛ ⲡϫⲟⲉⲓⲥ ⲁⲩⲱ ⲡⲉⲕϩⲱⲃ ϫⲓⲛ ⲉⲛⲉϩ ϫⲉ ⲁⲕⲛⲟⲩϩⲙ ⲛⲛⲉⲧϩⲩⲡⲟⲙⲓⲛⲉ ⲉⲣⲟⲕ ⲁⲩⲱ ϣⲁⲕⲧⲟⲩϫⲟⲟⲩ ⲛϭⲓϫ ⲛⲛϫⲁϫⲉ</ab>
ⲁϥϫⲓⲥⲉ ⲛⲧⲁⲙⲛⲧϩⲙϩⲁⲗ ⲉⲃⲟⲗ ϩⲙ ⲡⲕⲁϩ ⲁⲩⲱ ⲁⲓⲥⲟⲡⲥ ⲉⲛⲁϩⲙⲉⲧ ⲉⲡⲙⲟⲩ</ab>
ⲁⲓⲉⲡⲓⲕⲁⲗⲉⲓ ⲙⲡϫⲟⲉⲓⲥ ⲡⲓⲱⲧ ⲙⲡⲁϫⲟⲉⲓⲥ ⲉⲧⲙⲕⲁⲁⲧ ϩⲛ ⲛⲉϩⲟⲟⲩ ⲛⲧⲉⲑⲗⲓⲯⲓⲥ ϩⲛ ⲟⲩⲟⲩⲟⲉⲓϣ ⲛϫⲁⲥⲓϩⲏⲧ ⲉⲙⲛⲃⲟⲏⲑⲓⲁ</ab>
ϯⲛⲁⲥⲙⲟⲩ ⲉⲡⲉⲕⲣⲁⲛ ⲛⲟⲩⲟⲉⲓϣ ⲛⲓⲙ ⲁⲩⲱ ϯⲛⲁⲥⲙⲟⲩ ⲉⲣⲟⲕ ϩⲛ ⲟⲩⲟⲩⲱⲛϩ ⲉⲃⲟⲗ ϫⲉ ⲁⲕⲥⲱⲧⲙ ⲉⲡⲁⲥⲟⲡⲥ</ab>
ⲁⲕⲧⲟⲩϫⲟⲉⲓ ⲅⲁⲣ ⲉⲃⲟⲗ ϩⲙ ⲡⲧⲁⲕⲟ ⲁⲩⲱ ⲁⲕⲛⲁϩⲙⲉⲧ ⲉⲩⲟⲩⲟⲉⲓϣ ⲙⲡⲟⲛⲏⲣⲟⲛ ⲉⲧⲃⲉ ⲡⲁⲓ ϯⲛⲁⲟⲩⲱⲛϩ ⲛⲁⲕ ⲉⲃⲟⲗ ⲧⲁⲥⲙⲟⲩ ⲉⲣⲟⲕ ⲁⲩⲱ ⲧⲁⲥⲙⲟⲩ ⲉⲡⲉⲕⲣⲁⲛ ⲡϫⲟⲉⲓⲥ</ab>
ⲉⲧⲓ ⲉⲓⲟ ⲛⲕⲟⲩⲓ ⲉⲙⲡⲁϯⲕⲱⲧⲉ ⲁⲓϣⲓⲛⲉ ⲛⲥⲁ ⲧⲥⲟⲫⲓⲁ ϩⲁⲑⲏ ⲙⲡⲁϣⲗⲏⲗ</ab>
ⲁⲩⲱ ⲁⲓⲧⲱⲃϩ ϩⲁ ⲧⲁⲓ ⲙⲡⲉⲙⲧⲟ ⲉⲃⲟⲗ ⲙⲡⲉⲣⲡⲉ ⲁⲩⲱ ϯⲛⲁϣⲓⲛⲉ ⲛⲥⲱⲥ ϣⲁ ⲑⲁⲏ</ab>
ⲁⲉⲓϯⲟⲩⲱ ⲛⲑⲉ ⲛⲟⲩⲗⲟⲟⲗⲉ ⲉⲁϥⲡⲱϩ ⲁⲡⲁ[ϩⲏⲧ ⲉⲩ]ⲫⲣⲁⲛⲉ ⲛϩⲏⲧⲥ ⲁⲧⲁ[ⲟⲩⲉⲣ]ⲏⲧⲉ ⲁϩⲉⲣⲁⲧⲥ ϩⲙ ⲡⲥⲟⲟⲩⲧⲛ ⲛⲉⲓ[ϭⲱⲣϭ] ⲛⲥⲱⲥ ϫⲓⲛ ⲧⲁⲙⲛⲧⲕⲟⲩⲓ</ab>
ⲁⲓⲣⲓⲕⲉ ⲙⲡⲁⲙⲁⲁϫⲉ ⲛⲟⲩϣⲏⲙ ⲁⲓϫⲓⲧⲥ ⲁⲓϩⲉ ⲛⲁⲓ ⲉⲩⲛⲟϭ ⲛⲥⲃⲱ ⲉⲧⲃⲏⲧⲥ</ab>
ⲁⲟⲩϫⲓⲥⲉ ϣⲱⲡⲉ ⲛⲁⲓ ⲛϩⲏⲧⲥ ϯⲛⲁϯⲉⲟⲟⲩ ⲙⲡⲉⲧϯ ⲛⲁⲓ ⲛⲧⲥⲟⲫⲓⲁ</ab>
ⲁⲓⲙⲉⲉⲩⲉ ⲅⲁⲣ ⲉⲁⲁⲥ ⲁⲓⲕⲱϩ ⲉⲡⲁⲅⲁⲑⲟⲛ ⲁⲩⲱ ⲛϯⲛⲁϫⲓϣⲓⲡⲉ ⲁⲛ</ab>
ⲁⲧⲁⲯⲩⲭⲏ ⲙⲓϣⲉ ϩⲣⲁⲓ ⲛϩⲏⲧⲥ ⲁⲩⲱ ⲁⲓϩⲉⲧϩⲱⲧⲥ ϩⲛ ⲟⲩϩⲕⲟ ⲁⲓⲡⲣϣⲛⲁϭⲓϫ ⲉϩⲣⲁⲓ ⲉⲧⲡⲉ ⲁⲩⲱ ⲁⲓⲣϩⲏⲃⲉ ⲛⲛⲁⲙⲛⲧⲁⲧⲥⲟⲟⲩⲛ ⲛϩⲏⲧⲥ</ab>
ⲁⲓⲥⲟⲟⲩⲧⲛ ⲛⲧⲁⲯⲩⲭⲏ ⲉⲣⲟⲥ ⲁⲩⲱ ⲁⲓϩⲉ ⲉⲣⲟⲥ ϩⲛ ⲟⲩⲧⲃⲃⲟ ⲁⲓϫⲡⲟ ⲛⲁⲓ ⲛⲟⲩϩⲏⲧ ⲛⲙⲙⲁⲩ ϫⲓⲛ ⲛϣⲟⲣⲡ ⲉⲧⲃⲉ ⲡⲁⲓ ⲛϥⲛⲁⲕⲁⲁⲧ ⲛⲥⲱϥ ⲁⲛ</ab>
ⲁⲩⲱ ⲁⲡⲁϩⲏⲧ ϣⲧⲟⲣⲧⲣ ⲉⲉⲓϣⲓⲛⲉ ⲛⲥⲱⲥ ⲉⲧⲃⲉ ⲡⲁⲓ ⲁⲓⲕⲱ ⲛⲁⲓ ⲛⲟⲩⲕⲧⲏⲙⲁ ⲉⲛⲁⲛⲟⲩϥ</ab>
ⲁⲡϫⲟⲉⲓⲥ ϯ ⲛⲁⲓ ⲛⲟⲩⲗⲁⲥ ⲛⲃⲉⲕⲉ ϯⲛⲁⲥⲙⲟⲩ ⲉⲣⲟϥ ⲛϩⲏⲧϥ</ab>
ⲁⲙⲏⲉⲓⲧⲛ ϣⲁⲣⲟⲓ ⲛⲁⲧⲥⲃⲱ ⲧⲁⲣⲉⲧⲛⲟⲩⲱϩ ϩⲛ ⲡⲏⲓ ⲛⲧⲉⲥⲃⲱ</ab>
[ⲉ]ⲧⲃⲉ ⲟⲩ ⲧⲉⲧⲛϣⲁⲁⲧ ⲉⲧⲉⲧⲛⲛⲁϣⲁϫⲉ ϩⲛ ⲛⲁⲓ ⲡⲉ ⲁⲩⲱ ⲛⲉⲧⲛⲯⲩⲭⲏ ⲟⲃⲉ ⲉⲙⲁⲧⲉ</ab>
ⲁⲓⲟⲩⲱⲛ ⲛⲣⲱⲓ ⲁⲓϣⲁϫⲉ ϣ[ⲱⲡ ⲛ]ⲏⲧⲛ ⲛϫⲓⲛϫⲏ</ab>
ⲕⲁⲡⲉⲧⲛⲙⲁⲕϩ ⲉϩⲟⲩⲛ ϩⲁ ⲡⲁⲛⲁϩⲃϥ ⲁⲩⲱ ⲙⲁⲣⲉⲧⲉⲧⲛⲯⲩⲭⲏ ϫⲓⲧⲉⲥⲃⲱ ⲥϩⲏⲛ ⲅⲁⲣ ⲉϩⲟⲩⲛ ⲉⲣⲟⲥ</ab>
ⲁⲛⲁⲩ ϩⲛ ⲛⲉⲧⲛⲃⲁⲗ ϫⲉ ⲛⲧⲁⲓϣⲡϩⲓⲥⲉ ⲛⲟⲩⲕⲟⲩⲓ ⲁⲩⲱ ⲁⲓϩⲉ ⲛⲁⲓ ⲉⲩⲛⲟϭ ⲛⲙⲧⲟⲛ</ab>
ϫⲓ ⲛⲏⲧⲛ ⲛⲧⲉⲥⲃⲱ ϩⲛ ⲟⲩⲛⲟϭ ⲛⲏⲡⲉ ⲛϩⲟⲙⲛⲧ ⲁⲩⲱ ⲧⲉⲧⲛⲛⲁϫⲡⲉⲟⲩⲛⲟϭ ⲛⲟⲩⲟⲉⲓϣ ⲛϩⲏⲧⲥ</ab>
ⲉⲣⲉⲧⲉⲧⲛⲯⲩⲭⲏ ⲉⲩⲫⲣⲁⲛⲉ ϩⲙ ⲡⲉϥⲛⲁ ⲁⲩⲱ ⲛⲛⲉⲧⲛϫⲓϣⲓⲡⲉ ϩⲙ ⲡⲉϥⲥⲙⲟⲩ</ab>
ⲁⲣⲓϩⲱⲃ ⲉⲡⲉⲧⲛϩⲱⲃ ϩⲁⲑⲏ ⲙⲡⲉⲟⲩⲟⲓϣ ⲁⲩⲱ ϥⲛⲁϯ ⲛⲏⲧⲛ ⲙⲡⲃⲉⲕⲉ ⲙⲡⲉⲟⲩⲟⲓϣ ⲧⲥⲟⲫⲓⲁ ⲛⲓⲏⲥⲟⲩⲥ ⲡϣⲏⲣⲉ ⲛⲥⲉⲓⲣⲁⲭ</ab>