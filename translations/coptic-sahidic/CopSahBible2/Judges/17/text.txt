
… ϩⲁⲧⲏⲓ ⲁⲛⲟⲕ ⲁⲓϫⲓⲧϥ ⲁⲩⲱ ⲧⲉϥⲙⲁⲁⲩ ⲡⲉϫⲁⲥ ϫⲉ ⲡⲁϣⲏⲣⲉ ϥⲥⲙⲁⲙⲁⲁⲧ ⲛⲧⲟⲟⲧϥ ⲙⲡϫⲟⲉⲓⲥ</ab>
ⲁⲩⲱ ⲁϥϯⲙⲛⲧⲟⲩⲉ ⲛϣⲉ ⲛϩⲁⲧ ⲛⲧⲉϥⲙⲁⲁⲩ ⲡⲉϫⲉⲧⲉϥⲙⲁⲁⲩ ϫⲉ ϩⲛ ⲟⲩⲧⲃⲃⲟ ⲁⲓⲧⲃⲃⲟ ⲙⲡϩⲁⲧ ⲙⲡϫⲟⲉⲓⲥ ⲉⲃⲟⲗ ϩⲛ ⲧⲁϭⲓϫ ⲉⲧⲣⲁⲧⲁⲙⲓⲟ ⲙⲡⲁϣⲏⲣⲉ ⲛⲟⲩⲅⲗⲩⲡⲧⲟⲛ ⲙⲛ ⲟⲩⲭⲱⲛⲉⲩⲧⲟⲛ ⲁⲩⲱ ⲧⲉⲛⲟⲩ ϯⲛⲁⲧⲁⲁϥ ⲛⲁⲕ</ab>
ⲁϥϯⲡϩⲁⲧ ⲛⲧⲉϥⲙⲁⲁⲩ ⲁⲩⲱ ⲧⲉϥⲙⲁⲁⲩ ⲁⲥϫⲓ ⲛϣⲏⲧ ⲛϩⲁⲧ ⲛϩⲣϣⲏⲣⲉ ⲁⲥⲧⲁⲁⲩ ⲙⲡⲣⲉϥⲣϩⲁⲧ ⲁϥⲧⲁⲙⲓⲟ ⲛⲟⲩⲭⲱⲛⲉⲩⲧⲟⲛ ⲙⲛ ⲟⲩⲅⲗⲩⲡⲧⲟⲛ ⲁϥⲱϣ ⲡⲉ ϩⲙ ⲡⲏⲓ ⲙⲙⲓⲭⲁ</ab>
ⲁⲩⲱ ⲡⲣⲱⲙⲉ ⲙⲓⲭⲁ ⲛⲉϥⲟ ⲛⲁϥ ⲛⲟⲩⲏⲏⲃ ⲙⲡⲛⲟⲩⲧⲉ ⲁⲩⲱ ⲁϥⲧⲁⲙⲓⲟ ⲛⲟⲩⲉⲫⲟⲩⲇ ⲙⲛ ⲟⲩⲑⲉⲣⲁⲫⲓⲙ ⲁⲩⲱ ⲟⲩⲁ ⲉⲃⲟⲗ ϩⲛ ⲛⲉϥϣⲏⲣⲉ ⲁϥϩⲉⲛⲅⲧⲉϥϭⲓϫ ⲁϥϣⲱⲡⲉ ⲛⲁϥ ⲛⲟⲩⲏⲏⲃ</ab>
ϩⲛ ⲛⲉϩⲟⲟⲩ ⲇⲉ ⲉⲧⲙⲙⲁⲩ ⲉⲛⲉⲙⲛⲣⲣⲟ ϩⲙ ⲡⲓⲥⲣⲁⲏⲗ ⲡⲣⲱⲙⲉ ⲛⲉϥⲉⲓⲣⲉ ⲙⲡⲉⲧⲥⲟⲩⲧⲱⲛ ⲛⲛⲁϩⲣⲁϥ</ab>
ⲁⲩⲱ ⲁϥϣⲱⲡⲉ ⲛϭⲓ ⲟⲩϣⲏⲣⲉ ϣⲏⲙ ⲉⲃⲟⲗ ϩⲛ ⲃⲏⲑⲗⲉⲉⲙ ⲛⲧⲉⲓⲟⲩⲇⲁ ⲁⲩⲱ ⲛⲧⲟϥ ⲟⲩⲗⲉⲩⲉⲓⲧⲏⲥ ⲡⲉ ⲉϥⲟⲩⲏϩⲙⲙⲁⲩ</ab>
ⲁⲩⲱ ⲁϥⲃⲱⲕ ⲛϭⲓ ⲡⲣⲱⲙⲉ ⲡⲉ ⲉⲃⲟⲗ ϩⲛ ⲃⲏⲑⲗⲉⲉⲙ ⲧⲡⲟⲗⲓⲥ ⲛⲓⲟⲩⲇⲁ ⲉⲧⲣⲉϥϭⲟⲓⲗⲉ ⲉⲡⲙⲁ ⲉⲧϥⲛⲁϩⲉ ⲉⲣⲟϥ ⲁϥⲉⲓ ϣⲁϩⲣⲁⲓ ⲉⲡⲧⲟⲟⲩ ⲛⲉⲫⲣⲁⲓⲙ ⲉⲧⲣⲉϥϭⲟⲓⲗⲉ ⲉⲡⲏⲓ ⲙⲙⲓⲭⲁ ⲉⲧⲣⲉϥⲥⲟⲩⲧⲛⲧⲉϥϩⲓⲏ</ab>
ⲡⲉϫⲉⲙⲓⲭⲁ ⲛⲁϥ ϫⲉ ⲉⲕⲛⲏⲩ ⲧⲱⲛ ⲡⲉϫⲁϥ ⲛⲁϥ ϫⲉ ⲁⲛⲅⲟⲩⲗⲉⲩⲉⲓⲧⲏⲥ ⲉⲃⲟⲗ ϩⲛ ⲃⲏⲑⲗⲉⲉⲙ ⲛⲧⲉⲓⲟⲩⲇⲁ ⲁⲩⲱ ⲁⲛⲟⲕ ⲉⲓⲙⲟⲟϣⲉ ⲉϭⲟⲓⲗⲉ ⲉⲡⲙⲁ ⲉϯⲛⲁϩⲉ ⲉⲣⲟϥ</ab>
ⲡⲉϫⲉⲙⲓⲭⲁ ⲛⲁϥ ϫⲉ ϭⲱ ϩⲁⲧⲏⲓ ⲛⲅϣⲱⲡⲉ ⲛⲁⲓ ⲉⲩⲉⲓⲱⲧ ⲁⲩⲱ ⲉⲩⲟⲩⲏⲏⲃ ⲁⲩⲱ ⲁⲛⲟⲕ ϯⲛⲁϯ ⲛⲁⲕ ⲙⲙⲏⲧ ⲛϩⲁⲧ ⲙⲙⲏⲛⲉ ⲙⲛ ⲟⲩⲥⲧⲟⲗⲏ ⲛϩⲟⲓⲧⲉ ⲙⲛ ⲛⲉⲧⲕⲛⲁϫⲓⲧⲟⲩ ⲉⲣⲟⲕ ⲉⲡⲉⲕⲱⲛϩ</ab>
ⲁⲩⲱ ⲡⲗⲉⲩⲉⲓⲧⲏⲥ ⲁϥⲃⲱⲕ ⲁϥⲧⲱϣ ⲉϭⲟⲓⲗⲉ ⲉⲡⲣⲱⲙⲉ ⲁⲡϣⲏⲣⲉ ϣⲏⲙ ϭⲱ ϩⲁⲧⲏϥ ⲛⲑⲉ ⲛⲟⲩⲁ ⲛⲛⲉϥϣⲏⲣⲉ</ab>
ⲁⲩⲱ ⲙⲓⲭⲁ ⲁϥⲧⲃⲃⲉⲧϭⲓϫ ⲙⲡⲗⲉⲩⲉⲓⲧⲏⲥ ⲁϥϣⲱⲡⲉ ⲛϭⲓ ⲡϩⲣϣⲓⲣⲉ ⲉⲩⲟⲩⲏⲏⲃ ⲁϥϭⲱ ϩⲙ ⲡⲏⲓ ⲙⲙⲓⲭⲁ</ab>
ⲡⲉϫⲉⲙⲓⲭⲁ ϫⲉ ⲧⲉⲛⲟⲩ ⲉⲓⲉⲓⲙⲉ ϫⲉ ⲡϫⲟⲉⲓⲥ ϥⲛⲁⲣⲡⲡⲉⲧⲛⲁⲛⲟⲩϥ ⲛⲁⲓ ⲉⲃⲟⲗ ϫⲉ ⲟⲩⲗⲉⲩⲉⲓⲧⲏⲥ ⲁϥϣⲱⲡⲉ ⲛⲁⲓ ⲉⲩⲟⲩⲏⲏⲃ</ab>