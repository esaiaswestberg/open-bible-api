ⲡⲉϫⲁϥ ⲛⲁⲥ ⲛϭⲓ ⲟⲗⲟⲫⲉⲣⲛⲏⲥ ϫⲉ ⲧⲱⲕ ⲛϩⲏⲧ ⲧⲉⲥϩⲓⲙⲉ ⲙⲡⲣⲣϩⲟⲧⲉ ϩⲣⲁⲓ ϩⲙ ⲡⲟⲩϩⲏⲧ ϫⲉ ⲁⲛⲟⲕ ⲙⲡⲓⲑⲙⲕⲉⲣⲱⲙⲉ ⲉⲁϥⲣϩⲛⲁϥ ⲛⲣϩⲙϩⲁⲗ ⲛⲁⲃⲟⲩⲭⲟⲇⲟⲛⲟⲥⲟⲣ ⲡⲣⲣⲟ ⲙⲡⲕⲁϩ ⲧⲏⲣϥ ⲛⲥⲁⲃⲏⲗ ⲅⲁⲣ</ab>
ϫⲉ ⲁϥⲥⲟϣϥⲧ ⲛϭⲓ ⲡⲟⲩⲗⲁⲟⲥ ⲡⲁⲓ ⲉⲧⲟⲩⲏϩ ϩⲛ ⲧⲟⲣⲓⲛⲏ ⲛⲉⲓⲛⲁϥⲓ ⲁⲛ ⲡⲉ ⲙⲡⲁⲙⲉⲣⲉϩ ⲉϩⲣⲁⲓ ⲉϫⲱⲟⲩ ⲁⲗⲗⲁ ⲛⲧⲟⲟⲩ ⲁⲩⲉⲓⲣⲉ ⲛⲁⲩ ⲛⲛⲁⲓ</ab>
ⲧⲉⲛⲟⲩ ϭⲉ ⲁϫⲓⲥ ⲉⲣⲟⲓ ϫⲉ ⲉⲧⲃⲉ ⲟⲩ ⲛϩⲱⲃ ⲁⲣⲉⲡⲱⲧ ⲛⲧⲟⲟⲧⲟⲩ ⲁⲣⲉⲉⲓ ϣⲁⲣⲟⲛ ⲛⲧⲁⲉⲓ ⲅⲁⲣ ⲉⲩⲟⲩϫⲁⲓ ⲧⲱⲕ ⲛϩⲏⲧ ⲧⲉⲛⲁⲱⲛϩ ϩⲣⲁⲓ ϩⲛ ⲧⲉⲓⲟⲩϣⲏ ⲁⲩⲱ ⲙⲛⲛⲥⲱⲥ</ab>
ⲙⲛ ⲡⲉⲧⲛⲁϫⲓⲧⲉ ⲅⲁⲣ ⲛϭⲟⲛⲥ ⲁⲗⲗⲁ ⲥⲉⲛⲁⲣⲡⲉⲧⲛⲁⲛⲟⲩϥ ⲛⲉ ⲕⲁⲧⲁ ⲑⲉ ⲉϣⲁⲥϣⲱⲡⲉ ⲛⲛϩⲙϩⲁⲗ ⲙⲡⲁϫⲟⲉⲓⲥ ⲡⲣⲣⲟ ⲛⲁⲃⲟⲩⲭⲟⲇⲟⲛⲟⲥⲟⲣ</ab>
ⲡⲉϫⲁⲥ ⲛⲁϥ ⲛϭⲓ ⲓⲟⲩⲇⲉⲓⲑ ϫⲉ ϫⲓ ⲛⲛϣⲁϫⲉ ⲛⲧⲉⲕϩⲙϩⲁⲗ ⲁⲩⲱ ⲙⲁⲣⲉⲧⲉⲕϩⲙϩⲁⲗ ϫⲱ ⲛⲟⲩϣⲁϫⲉ ⲙⲡⲉⲕⲙⲧⲟ ⲉⲃⲟⲗ ⲛϯⲛⲁϫⲓϭⲟⲗ ⲅⲁⲣ ⲁⲛ ⲙⲡⲁϫⲟⲉⲓⲥ ϩⲣⲁⲓ ϩⲛ ⲧⲉⲓⲟⲩϣⲏ</ab>
ⲁⲩⲱ ⲉⲕϣⲁⲛⲟⲩⲁϩⲕ ⲛⲥⲁ ⲛϣⲁϫⲉ ⲛⲧⲉⲕϩⲙϩⲁⲗ ϩⲛ ⲟⲩϫⲱⲕ ⲡⲛⲟⲩⲧⲉ ⲡⲉ ⲛⲁⲉⲓⲣⲉ ⲛⲁⲕ ⲛⲟⲩϩⲱⲃ ⲁⲩⲱ ⲛⲛⲉⲡⲁϫⲟⲉⲓⲥ ϩⲉ ⲉⲃⲟⲗ ϩⲛ ⲛⲉϥϩⲃⲏⲩⲉ</ab>
ϥⲟⲛϩ ⲅⲁⲣ ⲛⲁⲃⲟⲩⲭⲟⲇⲟⲛⲟⲥⲟⲣ ⲡⲣⲣⲟ ⲙⲡⲕⲁϩ ⲧⲏⲣϥ ⲁⲩⲱ ϥⲟⲛϩ ⲛϭⲓ ⲡⲉϥⲁⲙⲁϩⲧⲉ ⲡⲁⲓ ⲉⲛⲧⲁϥⲧⲛⲛⲟⲟⲩⲕ ⲉⲩⲧⲁϩⲟ ⲉⲣⲁⲧϥ ⲙⲯⲩⲭⲏ ⲛⲓⲙ ϫⲉ ⲛⲣⲱⲙⲉ ⲁⲛ ⲙⲙⲁⲧⲉ ⲛⲉⲧⲟ ⲛϩⲙϩⲁⲗ ⲛⲁϥ ⲉⲧⲃⲏⲏⲧⲕ ⲁⲗⲗⲁ ⲛⲕⲉⲑⲏⲣⲓⲟⲛ ⲛⲧⲥⲱϣⲉ ⲙⲛ ⲛⲧⲃⲛⲟⲟⲩⲉ ⲙⲛ ⲛϩⲁⲗⲁⲧⲉ ⲛⲧⲡⲉ ⲉⲃⲟⲗ ϩⲓⲧⲛ ⲧⲉⲕϭⲟⲙ ⲥⲉⲛⲁⲱⲛϩ ⲛⲁⲃⲟⲩⲭⲟⲇⲟⲛⲟⲥⲟⲣ ⲁⲩⲱ ⲡⲉϥⲏⲓ ⲧⲏⲣϥ</ab>
ⲁⲛⲥⲱⲧⲙ ⲅⲁⲣ ⲉⲧⲉⲕⲥⲟⲫⲓⲁ ⲙⲛ ⲧⲙⲛⲧⲥⲁ ⲛⲕⲟⲧⲥ ⲛⲧⲉⲕⲯⲩⲭⲏ ⲛⲁⲓ ⲉⲛⲧⲁⲩϫⲟⲟⲩ ⲉⲡⲕⲁϩ ⲧⲏⲣϥ ϫⲉ ⲛⲧⲟⲕ ⲙⲁⲩⲁⲁⲕ ⲡⲉⲧⲛⲁⲛⲟⲩⲕ ϩⲙ ⲙⲛⲧⲉⲣⲟ ⲛⲓⲙ ⲉⲕϭⲙϭⲟⲙ ϩⲉⲛⲧⲉⲕⲥⲃⲱ ⲉⲕⲟ ⲛⲇⲩⲛⲁⲧⲟⲥ ϩⲛ ⲛⲉⲧϩⲏⲕ ⲉⲡⲡⲟⲗⲉⲙⲟⲥ</ab>
ⲧⲉⲛⲟⲩ ϭⲉ ⲡϣⲁϫⲉ ⲉⲛⲧⲁⲁⲭⲓⲱⲣ ϫⲟⲟϥ ϩⲛ ⲧⲉⲕⲥⲟⲟⲩϩⲥ ⲁⲛⲥⲱⲧⲙ ⲉⲛⲉϥϣⲁϫⲉ ⲉⲧⲃⲉ ϫⲉ ⲁⲩⲧⲁϩϥ ⲛϭⲓ ⲛⲣⲱⲙⲉ ⲛⲃⲁⲓⲩⲗⲟⲩⲁ ⲁϥϫⲱ ⲉⲣⲟⲟⲩ ⲛϣⲁϫⲉ ⲛⲓⲙ ⲉⲛⲧⲁϥϫⲟⲟϥ ϩⲁⲧⲏⲕ</ab>
ⲉⲧⲃⲉ ⲡⲁⲓ ϭⲉ ⲡϫⲟⲉⲓⲥ ⲡⲁϫⲟⲉⲓⲥ ⲙⲡⲣⲕⲱ ⲛⲥⲱⲕ ⲙⲡⲉϥϣⲁϫⲉ ⲁⲗⲗⲁ ⲕⲁⲁϥ ϩⲣⲁⲓ ϩⲙ ⲡⲉⲕϩⲏⲧ ⲉⲧⲃⲉ ϫⲉ ⲟⲩⲙⲉⲉ ⲡⲉ ⲙⲉⲩϫⲓⲕⲃⲁ ⲅⲁⲣ ⲙⲡⲉⲛⲅⲉⲛⲟⲥ ⲟⲩⲇⲉ ⲙⲉⲣⲉⲥⲏϥⲉ ϭⲙϭⲟⲙ ⲉⲣⲟⲟⲩ ⲉⲩⲧⲙⲣⲛⲟⲃⲉ ⲉⲡⲉⲩⲛⲟⲩⲧⲉ</ab>
ϫⲉⲕⲁⲥ ϭⲉ ⲉⲛⲛⲉⲡⲁϫⲟⲉⲓⲥ ϣⲱⲡⲉ ⲉϥⲧⲥⲧⲏⲩ ⲉⲃⲟⲗ ϩⲛ ⲛⲉϥϩⲃⲏⲩⲉ ⲁⲩⲱ ⲙⲡⲣⲣⲗⲁⲁⲩ ⲛϩⲱⲃ ⲟⲩⲛ ⲟⲩⲙⲟⲩ ⲛⲁⲉⲓ ⲉϩⲣⲁⲓ ⲉϫⲱⲟⲩ ⲁⲩⲱ ⲁⲩⲛⲟⲃⲉ ⲧⲁϩⲟⲟⲩ ⲡⲁⲓ ⲉⲧⲟⲩⲛⲁϯⲛⲟⲩϭⲥ ⲙⲡⲉⲩⲛⲟⲩⲧⲉ ⲛϩⲏⲧϥ ϩⲙ ⲡⲧⲣⲉⲩⲉⲓⲣⲉ ⲛⲛⲉⲧⲉⲙⲉϣϣⲉ</ab>
ⲉⲧⲃⲉ ϫⲉ ⲁⲩⲱϫⲛ ⲅⲁⲣ ⲛⲧⲟⲟⲧⲟⲩ ⲛϭⲓ ⲉⲩϩⲣⲏⲩⲉ ⲁⲩⲱ ⲁⲩⲥⲃⲟⲕ ⲛϭⲓ ⲛⲉⲩⲙⲟⲩⲛⲉⲓⲟⲟⲩⲉ ⲁⲩϫⲓϣⲟϫⲛⲉ ⲉⲛⲧⲟⲟⲧⲟⲩ ⲉϫⲛ ⲛⲉⲩⲧⲃⲛⲟⲟⲩⲉ ⲁⲩⲱ ⲛⲕⲁ ⲛⲓⲙ ⲉⲛⲧⲁⲡⲛⲟⲩⲧⲉ ⲡⲟⲣϫⲟⲩ ⲛⲁⲩ ⲉⲃⲟⲗ ϩⲛ ⲛⲉϥⲛⲟⲙⲟⲥ ⲉⲧⲙⲟⲩⲟⲙⲟⲩ ⲁⲩⲙⲉⲉⲩⲉ ⲉⲟϫⲛⲟⲩ</ab>
ⲁⲩⲱ ⲛⲁⲡⲁⲣⲭⲏ ⲙⲡⲉⲥⲟⲩⲟ ⲙⲛ ⲛⲣⲉⲙⲏⲧ ⲙⲡⲏⲣⲡ ⲙⲛ ⲡⲛⲉϩ ⲛⲁⲓ ⲉⲛⲧⲁⲩϩⲁⲣⲉϩ ⲉⲣⲟⲟⲩ ⲉⲁⲩⲧⲃⲃⲟⲟⲩ ⲛⲟⲩⲏⲏⲃ ⲉⲧⲁϩⲉⲣⲁⲧⲟⲩ ϩⲛ ⲑⲓⲉⲣⲟⲩⲥⲁⲗⲏⲙ ⲙⲡⲉⲙⲧⲟ ⲉⲃⲟⲗ ⲙⲡⲉⲛⲛⲟⲩⲧⲉ ⲁⲩⲕⲣⲓⲛⲉ ⲙⲙⲟⲟⲩ ⲉⲟϫⲛⲟⲩ ⲛⲁⲓ ⲉⲧⲉⲙⲉϣϣⲉ ⲉⲗⲁⲁⲩ ϩⲙⲡⲗⲁⲟⲥ ⲉϫⲱϩ ⲣⲱ ⲉⲣⲟⲟⲩ ϩⲛ ⲛⲉⲩϭⲓϫ</ab>
ⲁⲩϫⲛⲟⲟⲩ ⲇⲉ ⲟⲛ ⲉⲑⲓⲉⲣⲟⲩⲥⲁⲗⲏⲙ ⲉⲧⲃⲉ ϫⲉ ⲛⲕⲟⲟⲩⲉ ⲉⲧⲟⲩⲏϩ ⲙⲙⲁⲩ ⲁⲩⲉⲓⲣⲉ ϩⲓ ⲛⲁⲓ ⲉⲧⲣⲉⲩϯϩⲉ ⲛⲁⲩ ⲉⲃⲟⲗ ϩⲓⲧⲛ ⲛⲉϩⲉⲗⲗⲟⲓ</ab>
ⲁⲩⲱ ⲥⲛⲁϣⲱⲡⲉ ⲉⲩϣⲁⲛⲙⲡⲟⲩⲟ ⲛⲁⲩ ⲛⲥⲉⲉⲓⲣⲉ ϩⲓ ⲛⲁⲓ ⲥⲉⲛⲁⲧⲁⲁⲩ ⲡⲉ ⲉϩⲣⲁⲓ ⲉⲧⲟⲟⲧⲕ ϩⲙ ⲡⲉϩⲟⲟⲩ ⲉⲧⲙⲙⲁⲩ ⲉⲩⲧⲁⲕⲟ</ab>
ⲉⲧⲃⲉ ⲡⲁⲓ ⲁⲛⲟⲕ ⲧⲉⲕϩⲙϩⲁⲗ ⲁⲓⲉⲓⲙⲉ ⲉⲛⲁⲓ ⲧⲏⲣⲟⲩ ⲁⲓⲡⲱⲧ ⲙⲡⲉⲩⲙⲧⲟ ⲉⲃⲟⲗ ⲁⲩⲱ ⲡⲛⲟⲩⲧⲉ ⲧⲛⲛⲟⲟⲩⲧ ⲉⲉⲓⲣⲉ ⲛⲙⲙⲁⲕ ⲛϩⲉⲛϩⲃⲏⲩⲉ ⲛⲁⲓ ⲉⲧⲉⲣⲉⲡⲕⲁϩ ⲧⲏⲣϥ ⲛⲁⲡⲱϣⲥ ⲉϩⲣⲁⲓ ⲉϫⲱⲟⲩ ⲛⲉⲧⲛⲁⲥⲱⲧⲙ ⲉⲣⲟⲟⲩ</ab>
ⲉⲧⲃⲉ ϫⲉ ⲧⲉⲕϩⲙϩⲁⲗ ⲟⲩⲣⲉϥϣⲙϣⲉ ⲛⲟⲩⲧⲉ ⲧⲉ ⲉⲥϣⲙϣⲉ ⲙⲡⲉϩⲟⲟⲩ ⲙⲛ ⲧⲉⲩϣⲏ ⲙⲡⲛⲟⲩⲧⲉ ⲛⲧⲡⲉ ϯⲛⲁϭⲱ ϭⲉ ϩⲁⲧⲏⲕ ⲡⲁϫⲟⲉⲓⲥ ⲁⲩⲱ ⲧⲉⲕϩⲙϩⲁⲗ ⲥⲛⲁⲉⲓ ⲉⲃⲟⲗ ⲉⲡⲓⲁ ⲕⲁⲧⲁⲟⲩϣⲏ ⲧⲁϣⲗⲏⲗ ⲉϩⲣⲁⲓ ⲉⲡⲛⲟⲩⲧⲉ ⲛⲧⲡⲉ ⲛϥⲧⲁⲙⲟⲓ ϫⲉ ⲛⲧⲁⲩⲣⲛⲟⲃⲉ ⲛⲧⲛⲁⲩ</ab>
ⲧⲁⲉⲓ ⲧⲁⲙⲡⲟⲩⲱ ⲛⲁⲕ ⲛⲅⲉⲓ ⲉⲃⲟⲗ ⲙⲛ ⲧⲉⲕϭⲟⲙ ⲧⲏⲣⲥ ⲛⲧⲉⲧⲙⲗⲁⲁⲩ ⲁϩⲉⲣⲁⲧϥ ⲉⲣⲟⲕ ⲉⲃⲟⲗ ⲛϩⲏⲧⲟⲩ</ab>
ⲁⲩⲱ ϯⲛⲁⲛⲧⲕ ⲉⲃⲟⲗ ϩⲛ ⲧⲙⲏⲧⲉ ⲛϯⲓⲟⲩⲇⲁⲓⲁ ϣⲁⲛⲧⲕⲉⲓ ⲉϫⲛ ⲑⲓⲉⲣⲟⲩⲥⲁⲗⲏⲙ ⲧⲁⲕⲱ ⲙⲡⲉⲕⲧⲟϭⲥ ϩⲛ ⲧⲉⲥⲙⲏⲧⲉ ⲛⲅⲛⲧⲟⲩ ⲛⲑⲉ ⲛϩⲉⲛⲉⲥⲟⲟⲩ ⲉⲙⲛⲧⲟⲩϣⲱⲥ ⲙⲙⲁⲩ ⲁⲩⲱ ⲙⲛ ⲟⲩⲟⲩϩⲟⲣ ⲛⲁϯϩⲣⲟⲟⲩ ϩⲙ ⲡⲉϥⲗⲁⲥ ⲙⲡⲉⲕⲙⲧⲟ ⲉⲃⲟⲗ ϫⲉ ⲛⲁⲓ ⲁⲩϫⲟⲟⲩ ⲉⲣⲟⲓ ⲁⲩⲱ ⲁⲩⲧⲁⲙⲟⲓ ⲉⲣⲟⲟⲩ ⲕⲁⲧⲁ ⲡⲁϣⲣⲡⲥⲟⲟⲩⲛ ⲁⲩⲧⲛⲛⲟⲟⲩⲧ ⲉϫⲟⲟⲩ ⲉⲣⲟⲕ</ab>
ⲁⲛⲉⲥϣⲁϫⲉ ⲇⲉ ⲣⲁⲛⲁϥ ⲙⲡⲉⲙⲧⲟ ⲉⲃⲟⲗ ⲛⲟⲗⲟⲫⲉⲣⲛⲏⲥ ⲁⲩⲱ ⲙⲡⲉⲙⲧⲟ ⲉⲃⲟⲗ ⲛⲛⲉϥϩⲙϩⲁⲗ ⲧⲏⲣⲟⲩ ⲁⲩⲣϣⲡⲏⲣⲉ ⲉϩⲣⲁⲓ ⲉϫⲛ ⲧⲉⲥⲥⲟⲫⲓⲁ ⲡⲉϫⲁⲩ ϫⲉ</ab>
ⲙⲛ ⲥϩⲓⲙⲉ ⲛⲧⲉⲓⲙⲓⲛⲉ ϫⲓⲛ ⲛϫⲱϥ ⲙⲡⲕⲁϩ ϣⲁϫⲱϥ ⲙⲡⲕⲁϩ ϩⲣⲁⲓ ϩⲙ ⲡⲥⲁ ⲙⲡⲉⲥϩⲟ ⲁⲩⲱ ϩⲛ ⲧⲙⲛⲧⲣⲙⲛϩⲏⲧ ⲛⲛⲉⲥϣⲁϫⲉ</ab>
ⲁⲩⲱ ⲡⲉϫⲁϥ ⲛⲁⲥ ⲛϭⲓ ⲟⲗⲟⲫⲉⲣⲛⲏⲥ ϫⲉ ⲁⲡⲛⲟⲩⲧⲉ ⲣⲟⲩⲡⲉⲧⲛⲁⲛⲟⲩϥ ⲉⲁϥⲧⲛⲛⲟⲟⲩⲧⲉ ϩⲓϩⲏ ⲙⲡⲗⲁⲟⲥ ⲉⲧⲣⲉϣⲱⲡⲉ ϩⲣⲁⲓ ϩⲛ ⲛⲉⲛϭⲓϫ ⲉⲩⲁⲙⲁϩⲧⲉ ϩⲣⲁⲓ ⲇⲉ ϩⲛ ⲛⲉⲛⲧⲁⲩⲥⲱϣϥ ⲙⲡⲁϫⲟⲉⲓⲥ ⲉⲩⲧⲁⲕⲟ</ab>
ⲧⲉⲛⲟⲩ ϭⲉ ⲛⲧⲟ ⲛⲉⲥⲱ ϩⲣⲁⲓ ϩⲙ ⲡⲟⲩⲉⲓⲛⲉ ⲁⲩⲱ ⲛⲁⲛⲟⲩ ϩⲣⲁⲓ ϩⲛ ⲟⲩϣⲁϫⲉ ϫⲉ ⲉⲣϣⲁⲛⲉⲓⲣⲉ ⲕⲁⲧⲁ ⲑⲉ ⲉⲛⲧⲁϣⲁϫⲉ ⲡⲟⲩⲛⲟⲩⲧⲉ ⲡⲉⲧⲛⲁϣⲱⲡⲉ ⲛⲁⲓ ⲛⲛⲟⲩⲧⲉ ⲁⲩⲱ ⲛⲧⲟ ⲧⲉⲛⲁϩⲙⲟⲟⲥ ϩⲙ ⲡⲏⲓ ⲙⲡⲣⲣⲟ ⲛⲁⲃⲟⲩⲭⲟⲇⲟⲛⲟⲥⲟⲣ ⲛⲧⲉϣⲱⲡⲉ ⲉⲣⲟ ⲡⲥⲟⲉⲓⲧ ⲡⲁⲣⲁⲡⲕⲁϩ ⲧⲏⲣϥ</ab>