ϩⲣⲁⲓ ϩⲛ ⲧⲙⲉϩⲙⲛⲧⲥⲛⲟⲟⲩⲥ ⲛⲣⲟⲙⲡⲉ ⲛⲧⲙⲛⲧⲉⲣⲟ ⲛⲁⲃⲟⲩⲭⲟⲇⲟⲛⲟⲥⲟⲣ ⲡⲁⲓ ⲉⲛⲧⲁϥⲣⲣⲣⲟ ⲉϫⲛ ⲛⲁⲥⲥⲩⲣⲓⲟⲥ ϩⲛ ⲛⲓⲛⲉⲩⲏ ⲧⲛⲟϭ ⲙⲡⲟⲗⲓⲥ ϩⲛ ⲛⲉϩⲟⲟⲩ ⲛⲁⲣⲫⲁⲝⲁⲇ ⲉⲛⲧⲁϥⲣⲣⲣⲟ ⲉϫⲛ ⲙⲙⲏⲇⲟⲥ ϩⲛ ⲛⲉⲕⲃⲁⲇⲁⲛⲟⲥ</ab>
ⲁϥⲕⲱⲧ ⲛⲧⲉⲕⲃⲁⲇⲁⲛⲟⲥ ⲛϩⲉⲛⲥⲟⲃⲧ ⲉⲩⲕⲱⲧⲉ ⲛϩⲉⲛⲱⲛⲉ ⲉⲩⲕⲉϩⲕⲱϩ ⲉⲩⲉⲓⲣⲉ ⲛϣⲟⲙⲛⲧ ⲙⲙⲁϩⲉ ⲛⲟⲩⲱⲥϣⲥ ⲁⲩⲱ ⲥⲟⲟⲩ ⲙⲙⲁϩⲉ ⲛϣⲓⲏ ⲁϥϫⲉⲥⲧⲡⲥⲟⲃⲧ ⲛϣⲃⲉ ⲙⲙⲁϩⲉ ⲁⲩⲱ ⲡⲉϥⲟⲩⲱϣⲥ ⲛⲧⲁⲓⲟⲩ ⲙⲙⲁϩⲉ</ab>
ⲁϥⲕⲁⲛⲉⲥⲡⲩⲣⲅⲟⲥ ⲉϫⲛ ⲛⲉⲥⲡⲩⲗⲏ ⲉⲩⲉⲓⲣⲉ ⲛϣⲉ ⲙⲙⲁϩⲉ ⲧⲥⲛⲧⲉ ⲙⲡⲉⲥⲟⲩⲱϣⲥ ⲡⲉ ⲥⲉ ⲙⲙⲁϩⲉ</ab>
ⲁϥⲕⲱⲧ ⲛⲛⲉⲥⲡⲩⲗⲏ ⲉⲩϫⲟⲥⲉ ⲛϣⲃⲉ ⲙⲙⲁϩⲉ ⲁⲩⲱ ⲡⲉⲥⲟⲩⲱϣⲥ ⲛϩⲙⲉ ⲙⲙⲁϩⲉ ⲉⲡⲉⲓ ⲉⲃⲟⲗ ⲛⲧⲉϥϭⲟⲙ ⲙⲛ ⲧⲉϥⲧⲓⲁⲥⲧⲁⲥⲓⲥ ⲙⲛ ⲛⲉϥⲧⲣⲓⲥⲧⲁⲧⲏⲥ ⲙⲛ ⲛⲉϥⲧⲱϣ ⲛⲛⲉϥⲣⲙⲣⲁⲧⲟⲩ</ab>
ⲁϥⲉⲓⲣⲉ ⲛⲟⲩⲛⲟϭ ⲙⲡⲟⲗⲉⲙⲟⲥ ϩⲛ ⲛⲉϩⲟⲟⲩ ⲉⲧⲙⲙⲁⲩ ⲛϭⲓ ⲡⲣⲣⲟ ⲛⲁⲃⲟⲩⲭⲟⲇⲟⲛⲟⲥⲟⲣ ⲛⲛⲁϩⲣⲛ ⲁⲣⲫⲁⲝⲁⲇ ⲡⲣⲣⲟ ϩⲛ ⲧⲛⲟϭ ⲛⲥⲱϣⲉ ⲉⲧⲉⲡⲁⲓ ⲡⲉ ϩⲛ ⲛⲧⲟϣ ⲛϩⲣⲁⲅⲁⲩ:</ab>
ⲁⲩⲧⲱⲙⲛⲧ ⲉⲣⲟϥ ⲛϭⲓ ⲛⲉⲧⲟⲩⲏϩ ⲧⲏⲣⲟⲩ ϩⲛ ⲧⲟⲣⲓⲛⲏ ⲙⲛ ⲛⲉⲧⲟⲩⲏϩ ϩⲙ ⲡⲉⲩⲫⲣⲁⲇⲏⲥ ⲙⲛ ⲧⲓⲅⲣⲓⲥ ⲁⲩⲱ ϩⲩⲇⲁⲥⲡⲏⲥ ⲙⲛ ⲛⲥⲱϣⲉ ⲛⲁⲣⲓⲱⲭ ⲡⲣⲣⲟ ⲛⲉⲗⲉⲙⲉⲱⲛ ⲁⲩⲉⲓ ⲛϭⲓ ⲛϩⲉⲑⲛⲟⲥ ⲉⲩⲛⲟϭ ⲙⲡⲁⲣⲁⲇⲁⲝⲓⲥ ⲉⲛⲁϣⲱⲥ ⲉϫⲛ ⲛϣⲏⲣⲉ ⲛⲭⲉⲗⲉⲟⲩⲗ:</ab>
ⲁϥϫⲟⲟⲩ ⲛϭⲓ ⲛⲁⲃⲟⲩⲭⲟⲇⲟⲛⲟⲥⲟⲣ ⲡⲣⲣⲟ ⲛⲛⲁⲥⲥⲩⲣⲓⲟⲥ ⲛⲥⲁ ⲟⲩⲟⲛ ⲛⲓⲙ ⲉⲧⲟⲩⲏϩ ϩⲙ ⲡⲉⲩⲫⲣⲁⲧⲏⲥ ⲙⲛ ⲟⲩⲟⲛ ⲛⲓⲙ ⲉⲧⲟⲩⲏϩ ϩⲛ ⲙⲡⲉⲣⲥⲏⲥ ⲙⲛⲟⲩⲟⲛ ⲛⲓⲙ ⲉⲧϣⲟⲟⲡ ϩⲙ ⲡⲉⲙⲛⲧ ⲙⲛ ⲛⲉⲧϣⲟⲟⲡ ϩⲛ ⲧⲕⲓⲗⲓⲕⲓⲁ ⲙⲛ ⲇⲁⲙⲁⲥⲕⲟⲥ ⲙⲛ ⲡⲗⲓⲃⲁⲛⲟⲥ ⲙⲛ ⲡⲁⲛⲧⲓⲗⲓⲃⲁⲛⲟⲥ ⲙⲛ ⲟⲩⲟⲛ ⲛⲓⲙ ⲉⲧⲟⲩⲏϩ ⲙⲡⲉⲙⲧⲟ ⲉⲃⲟⲗ ⲛⲧⲡⲁⲣϩⲁⲗⲓⲁ</ab>
ⲙⲛ ⲛⲛϩⲉⲑⲛⲟⲥ ⲉⲧϩⲙ ⲡⲕⲁⲣⲙⲏⲗⲟⲥ ⲙⲛ ⲧⲅⲁⲗⲁⲁⲇ ⲙⲛ ⲧⲅⲁⲗⲓⲗⲁⲓⲁ ⲉⲧϩⲛ ⲧⲡⲉ ⲙⲛ ⲧⲛⲟϭ ⲛⲥⲱϣⲉ ⲛⲛⲉⲥⲣⲏⲙ</ab>
ⲙⲛ ⲟⲩⲟⲛ ⲛⲓⲙ ⲉⲧϩⲛ ⲧⲥⲁⲙⲁⲣⲓⲁ ⲙⲛ ⲛⲉⲥⲡⲟⲗⲓⲥ ⲁⲩⲱ ⲡⲓⲕⲣⲟ ⲙⲡⲓⲟⲣⲇⲁⲛⲏⲥ ϣⲁ ⲑⲓⲉⲣⲟⲩⲥⲁⲗⲏⲙ ⲙⲛ ⲃⲉⲇⲁⲛⲏ ⲙⲛ ⲭⲉⲗⲗⲟⲩⲥ ⲙⲛ ⲕⲁⲇⲏⲥ ⲁⲩⲱ ⲡⲣⲣⲟ ⲛⲕⲏⲙⲉ ⲧⲁⲫⲛⲁⲥ ⲙⲛ ϩⲣⲁⲙⲉⲥⲥⲏ ⲁⲩⲱ ⲅⲉⲥⲥⲉⲙ ⲧⲏⲣϥ</ab>
ϣⲁⲛⲧϥⲉⲓ ⲉϩⲣⲁⲓ ⲉⲧϫⲁⲁⲛⲉ ⲙⲛ ⲙⲛϥⲉ ⲁⲩⲱ ⲟⲩⲟⲛ ⲛⲓⲙ ⲉⲧϣⲟⲟⲡ ϩⲛ ⲕⲏⲙⲉ ϣⲁⲛⲧϥⲉⲓ ⲉϩⲣⲁⲓ ⲉϫⲛ ⲛⲧⲟϣ ⲛⲛⲉϭⲟⲟϣ</ab>
ⲁⲩⲱ ⲛⲉⲧⲟⲩⲏϩ ϩⲙ ⲡⲕⲁϩ ⲧⲏⲣϥ ⲁⲩⲥⲱϣϥ ⲙⲡϣⲁϫⲉ ⲛⲁⲃⲟⲩⲭⲟⲇⲟⲛⲟⲥⲟⲣ ⲡⲣⲣⲟ ⲛⲁⲥⲥⲩⲣⲓⲟⲥ ⲙⲡⲟⲩⲉⲓⲛ ⲛⲙⲙⲁϥ ⲉⲡⲡⲟⲗⲉⲙⲟⲥ ⲉⲃⲟⲗ ϫⲉ ⲙⲡⲟⲩⲣϩⲟⲧⲉ ϩⲏⲧϥ ⲁⲗⲗⲁ ⲛⲉϥϣⲟⲟⲡ ⲙⲡⲉⲩⲙⲧⲟ ⲉⲃⲟⲗ ⲛⲑⲉ ⲛⲟⲩⲣⲱⲙⲉ ⲛⲟⲩⲱⲧ ⲁⲩⲧⲥⲧⲟ ⲉⲃⲟⲗ ⲛⲛⲉϥϥⲁⲓϣⲓⲛⲉ ϩⲛ ⲟⲩⲥⲱϣϥ ⲙⲡⲉⲩⲙⲧⲟ ⲉⲃⲟⲗ</ab>
ⲛⲁⲃⲟⲩⲭⲟⲇⲟⲛⲟⲥⲟⲣ ⲁϥϭⲱⲛⲧ ⲉϫⲙ ⲡⲉⲓⲕⲁϩ ⲧⲏⲣϥ ⲁϥⲱⲣⲕ ⲙⲡⲉⲑⲣⲟⲛⲟⲥ ⲛⲧⲉϥⲙⲛⲧⲉⲣⲟ ⲉϥϫⲱ ⲙⲙⲟⲥ ϫⲉ ϯⲛⲁⲉⲓⲣⲉ ⲙⲡⲁⲕⲃⲁ ϩⲙ ⲡⲧⲟϣ ⲛⲧⲗⲓⲗⲓⲕⲓⲁ ⲙⲛ ⲇⲁⲙⲁⲥⲕⲟⲥ ⲙⲛ ⲧⲥⲩⲣⲓⲁ ⲉⲧⲣⲉⲧⲁⲥⲏϥⲉ ⲧⲁⲕⲟⲟⲩ ⲙⲛ ⲟⲩⲟⲛ ⲛⲓⲙ ⲉⲧⲟⲩⲏϩ ϩⲙ ⲙⲱⲁⲃ ⲙⲛ ⲛϣⲏⲣⲉ ⲛⲁⲙⲙⲱⲛ ⲙⲛ ⲇⲓⲓⲟⲩⲇⲁⲓⲁ ⲧⲏⲣⲥ ⲙⲛ ⲟⲩⲟⲛ ⲛⲓⲙ ⲉⲧⲟⲩⲏϩ ϩⲛ ⲕⲏⲙⲉ ϣⲁⲛⲧϥⲉⲓ ⲉϩⲣⲁⲓ ⲉϫⲛ ⲛⲧⲟϣ ⲛⲑⲁⲗⲁⲥⲥⲁ ⲥⲛⲧⲉ</ab>
ⲁϥⲥⲣⲙⲙⲗⲁϩ ⲉⲃⲟⲗ ⲛⲛⲁϩⲣⲛ ⲁⲣⲫⲁⲝⲁⲇ ⲡⲣⲣⲟ ϩⲣⲁⲓ ϩⲛ ⲧⲙⲉϩⲙⲛⲧⲥⲁϣϥⲉ ⲛⲣⲟⲙⲡⲉ ⲁϥⲁⲙⲁϩⲧⲉ ϩⲙ ⲡⲉϥⲡⲟⲗⲉⲙⲟⲥ ⲁϥⲕⲧⲟ ⲛⲧϭⲟⲙ ⲧⲏⲣⲥ ⲛⲁⲣⲫⲁⲝⲁⲇ ⲙⲛ ⲛⲉϥϩⲧⲱⲱⲣ ⲙⲛ ⲛⲉϥϩⲁⲣⲙⲁ ⲧⲏⲣⲟⲩ</ab>
ⲁϥⲣϫⲟⲉⲓⲥ ⲉϫⲛ ⲛⲉϥⲡⲟⲗⲓⲥ ⲁϥⲧⲁϩⲟϥ ϣⲁ ⲛⲉⲕⲃⲁⲇⲁⲛⲟⲥ ⲁϥⲁⲙⲁϩⲧⲉ ⲙⲡⲉⲥⲡⲩⲣⲅⲟⲥ ⲁϥϣⲱⲗ ⲛⲛⲉⲥⲡⲗⲁⲧⲓⲁ ⲡⲉⲥⲕⲟⲥⲙⲟⲥ ⲁϥⲕⲁⲁϥ ⲛⲁⲥ ⲉⲩⲛⲟϭⲛⲉϭ</ab>
ⲁϥϫⲓ ⲛⲁⲣⲫⲁⲝⲁⲇ ϩⲙ ⲡⲧⲟⲟⲩ ⲛϩⲣⲁⲅⲁⲩ ⲁϥⲕⲟⲛⲥϥ ϩⲣⲁⲓ ϩⲛ ⲛⲉϥϫⲉⲃⲏⲗ ⲁⲩⲱ ⲁϥⲃⲟⲧϥ ⲉⲃⲟⲗ ϣⲁϩⲣⲁⲓ ⲉⲡⲉϩⲟⲟⲩ ⲉⲧⲙⲙⲁⲩ</ab>
ⲁϥⲕⲧⲟϥ ⲛⲙⲙⲁⲩ ⲛⲧⲟϥ ⲙⲛ ⲧⲉϥⲁϥϣⲏ ⲛⲛⲣⲱⲙⲉ ⲛⲛⲣⲉϥⲙⲓϣⲉ ⲉⲧⲛⲁϣⲱⲟⲩ ⲉⲙⲁⲧⲉ ⲁⲩⲱ ⲛⲉϥϩⲙ ⲡⲙⲁ ⲉⲧⲙⲙⲁⲩ ⲉϥϯ ⲙⲙⲟϥ ⲛⲧⲙⲛⲧϣⲛⲁ ⲙⲛ ⲡⲟⲩⲛⲟϥ ϩⲙ ⲡⲥⲱ ⲙⲡⲏⲣⲡ ⲙⲛ ⲡⲉϥⲙⲏⲏϣⲉ ⲛⲁⲁϣⲉϫⲟⲩⲱⲧ ⲛϩⲟⲟⲩ</ab>