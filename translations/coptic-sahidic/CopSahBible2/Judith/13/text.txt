ⲛⲧⲉⲣⲉⲣⲟⲩϩⲉ ⲇⲉ ϣⲱⲡⲉ ⲁⲩϭⲉⲡⲏ ⲛϭⲓ ⲛⲉϥϩⲙϩⲁⲗ ⲉⲙⲧⲟⲛ ⲙⲙⲟⲟⲩ ⲁⲩⲱ ⲃⲁⲅⲱⲁⲥ ⲁϥϣⲱⲧⲙ ⲛⲧⲉⲥⲕⲏⲛⲏ ϩⲓⲃⲟⲗ ⲁϥϣⲧⲁⲙ ⲉⲣⲛⲛⲉⲧⲁϩⲉⲣⲁⲧⲟⲩ ⲛⲛⲁϩⲣⲙ ⲡⲉϥϫⲟⲉⲓⲥ ⲁⲩⲃⲱⲕ ⲉⲛⲉⲩⲙⲁ ⲛⲛⲕⲟⲧⲕ ⲛⲛⲉⲁⲩϩⲓⲥⲉ ⲅⲁⲣ ⲧⲏⲣⲟⲩ ⲡⲉ ⲉⲧⲃⲉ ϫⲉ ⲁⲡϩⲟⲟⲡ ϣⲱⲡⲉ ⲉⲩⲛⲟϭ</ab>
ⲁⲥϣⲱϫⲡ ⲇⲉ ⲙⲁⲩⲁⲁⲥ ⲛϭⲓ ⲓⲟⲩⲇⲉⲓⲑ ϩⲛ ⲧⲉⲥⲕⲏⲛⲏ ⲁⲩⲱ ⲟⲗⲟⲫⲉⲣⲛⲏⲥ ⲁϥϣⲣⲡⲛⲟϫϥ ⲉϫⲙ ⲡⲉϥϭⲗⲟϭ ⲉⲛⲉⲁⲡⲏⲣⲡ ⲅⲁⲣ ⲡⲉ ϩⲣⲟϣ ⲉϩⲣⲁⲓ ⲉϫⲱϥ</ab>
ⲓⲟⲩⲇⲉⲓⲑ ⲇⲉ ⲁⲥϣⲁϫⲉ ⲙⲛ ⲧⲉⲥϩⲙϩⲁⲗ ⲉⲧⲣⲉⲥⲁϩⲉⲣⲁⲧⲥ ⲡⲃⲟⲗ ⲙⲡⲉⲥⲕⲟⲓⲇⲱⲛ ⲛⲥϯϩⲧⲏⲥ ⲉⲧⲉϩⲓⲏ ⲛⲉⲓ ⲉⲃⲟⲗ ⲕⲁⲧⲁ ⲑⲉ ⲙⲙⲏⲛⲉ ⲁⲥϫⲟⲟⲥ ⲅⲁⲣ ϫⲉ ⲉⲓⲛⲁⲃⲱⲕ ⲉⲃⲟⲗ ⲉϣⲗⲏⲗ ⲁⲩⲱ ⲁⲥϣⲁϫⲉ ⲙⲛ ⲃⲁⲅⲱⲁⲥ ⲕⲁⲧⲁ ⲛⲉⲓϣⲁϫⲉ</ab>
ⲁⲩⲃⲱⲕ ⲇⲉ ⲧⲏⲣⲟⲩ ⲙⲡⲉⲩⲙⲧⲟ ⲉⲃⲟⲗ ⲁⲩⲱ ⲙⲡⲉⲗⲁⲁⲩ ϣⲱϫⲡ ϩⲙ ⲡⲕⲟⲓⲇⲱⲛ ϫⲓⲛ ⲟⲩⲕⲟⲩⲓ ϣⲁϩⲣⲁⲓ ⲉⲩⲛⲟϭ ⲁⲥⲁϩⲉ ⲇⲉ ⲉⲣⲁⲧⲥ ⲛϭⲓ ⲓⲟⲩⲇⲉⲓⲑ ϩⲁⲧⲙ ⲡⲉϥⲙⲁⲛⲛⲕⲟⲧⲕ ⲡⲉϫⲁⲥ ϩⲣⲁⲓ ϩⲙ ⲡⲉⲥϩⲏⲧ ϫⲉ ⲡϫⲟⲉⲓⲥ ⲡⲛⲟⲩⲧⲉ ⲛϭⲟⲙ ⲛⲓⲙ ϭⲱϣⲧ ⲉϩⲣⲁⲓ ⲉϫⲛ ⲛⲉϩⲃⲏⲩⲉ ⲛⲛⲁϭⲓϫ ϩⲣⲁⲓ ϩⲛ ⲧⲉⲓⲟⲩⲛⲟⲩ ⲉⲩϫⲓⲥⲉ ⲛⲑⲓⲉⲣⲟⲩⲥⲁⲗⲏⲙ</ab>
ϫⲉ ⲡⲉⲟⲩⲟⲉⲓϣ ⲡⲉ ⲡⲁⲓ ⲧⲉⲛⲟⲩ ⲉϯⲧⲟⲟⲧⲥ ⲛⲧⲉⲕⲕⲗⲏⲣⲟⲛⲟⲙⲓⲁ ⲉⲉⲓⲣⲉ ⲙⲡⲉⲛⲧⲁⲓϩⲓⲧⲟⲟⲧ ⲉⲣⲟϥ ⲉⲩⲟⲩⲱϣϥ ⲛⲛϫⲁϫⲉ ⲉⲛⲧⲁⲩⲧⲱⲟⲩⲛ ⲉϩⲣⲁⲓ ⲉϫⲱⲛ</ab>
ⲁⲥϯⲡⲉⲥⲟⲩⲟⲓ ⲇⲉ ⲉⲡⲕⲁⲛⲱⲛ ⲙⲡⲉϭⲗⲟϭ ⲡⲁⲓ ⲉⲧⲧⲣⲁϫⲱϥ ⲛⲟⲗⲟⲫⲉⲣⲛⲏⲥ ⲁⲥⲧⲱⲕ ⲙⲡⲉϥⲁⲕⲓⲛⲁⲕⲏⲥ ⲉⲧⲛⲙⲙⲁϥ</ab>
ⲁⲥϩⲱⲛ ⲉϩⲟⲩⲛ ⲉⲡⲉϥϭⲗⲟϭ ⲁⲥⲁⲙⲁϩⲧⲉ ⲙⲡϥⲱ ⲛⲧⲉϥⲁⲡⲉ ⲡⲉϫⲁⲥ ϫⲉ ϯϭⲟⲙ ⲛⲁⲓ ⲡⲛⲟⲩⲧⲉ ⲙⲡⲓⲥⲣⲁⲏⲗ ϩⲣⲁⲓ ϩⲙ ⲡⲟⲟⲩ ⲛϩⲟⲟⲩ</ab>
ⲁⲥⲣⲁϩⲧϥ ⲉⲡⲉϥⲙⲁⲕϩ ⲛⲥⲟⲡ ⲥⲛⲁⲩ ϩⲣⲁⲓ ϩⲛ ⲧⲉⲥϭⲟⲙ ⲁⲥϥⲓⲛⲧⲉϥⲁⲡⲉ</ab>
ⲁⲥⲥⲕⲟⲣⲕⲣ ⲙⲡⲉϥⲥⲱⲙⲁ ⲉⲃⲟⲗ ϩⲓϫⲙ ⲡⲉⲡⲣⲏϣ ⲁⲥϥⲓ ⲙⲡⲕⲱⲛⲱⲡⲓⲟⲛ ⲉⲃⲟⲗ ϩⲛ ⲛⲉⲥⲧⲩⲗⲟⲥ ⲁⲩⲱ ⲙⲛⲛⲥⲁ ⲟⲩⲕⲟⲩϫⲓ ⲁⲥⲉⲓ ⲉⲃⲟⲗ ⲁⲥϯ ⲛⲧⲉⲥϩⲙϩⲁⲗ ⲛⲧⲁⲡⲉ ⲛⲟⲗⲟⲫⲉⲣⲛⲏⲥ</ab>
ⲁⲥⲛⲟϫⲥ ⲉⲧⲡⲏⲣⲁ ⲛⲛⲉⲥϭⲓ ⲛⲟⲩⲟⲟⲙ ⲁⲩⲉⲓ ⲉⲃⲟⲗ ⲛⲧⲥⲛⲧⲉ ϩⲓ ⲟⲩⲥⲟⲡ ⲕⲁⲧⲁ ⲡⲉⲩⲥⲱⲛⲧ ⲉϣⲗⲏⲗ ⲁⲩⲱ ⲛⲧⲉⲣⲟⲩⲥⲁⲁⲧ ⲧⲡⲁⲣⲉⲙⲃⲟⲗⲏ ⲁⲩⲕⲱⲧⲉ ⲉⲡⲓⲁ ⲉⲧⲙⲙⲁⲩ ⲁⲩⲃⲱⲕ ⲉϩⲣⲁⲓ ⲉϫⲙ ⲡⲧⲟⲟⲩ ⲛⲃⲁⲓⲧⲩⲗⲟⲩⲁ ⲁⲩϩⲱⲛ ⲉϩⲟⲩⲛ ⲉⲛⲉⲥⲡⲩⲗⲏ</ab>
ⲡⲉϫⲁⲥ ⲛϭⲓ ⲓⲟⲩⲇⲉⲓⲑ ⲙⲡⲟⲩⲉ ⲛⲛⲉⲧⲣⲟⲓⲥ ϩⲓϫⲛ ⲧⲡⲩⲗⲏ ϫⲉ ⲁⲟⲩⲱⲛ ⲁⲟⲩⲱⲛ ⲛⲧⲡⲩⲗⲏ ⲡⲛⲟⲩⲧⲉ ⲛⲙⲙⲁⲛ ⲡⲉⲛⲛⲟⲩⲧⲉ ⲉϥⲉⲉⲓⲣⲉ ⲟⲛ ⲛⲟⲩϭⲟⲙ ϩⲙ ⲡⲓⲥⲣⲁⲏⲗ ⲙⲛ ⲟⲩⲁⲙⲁϩⲧⲉ ⲟⲩⲃⲉ ⲛⲉⲛϫⲁϫⲉ ⲕⲁⲧⲁ ⲑⲉ ⲉⲛⲧⲁϥⲉⲓⲣⲉ ϩⲙ ⲡⲟⲟⲩ ⲛϩⲟⲟⲩ</ab>
ⲁⲥϣⲱⲡⲉ ⲇⲉ ⲛⲧⲉⲣⲟⲩⲥⲱⲧⲙ ⲛϭⲓ ⲛⲣⲱⲙⲉ ⲛⲧⲉⲥⲡⲟⲗⲓⲥ ⲉⲧⲉⲥⲙⲏ ⲁⲩϭⲉⲡⲓ ⲉⲉⲓ ⲉⲡⲉⲥⲏⲧ ⲉⲧⲡⲩⲗⲏ ⲛⲧⲉⲩⲡⲟⲗⲓⲥ ⲉⲁⲩⲙⲟⲩⲧⲉ ⲉⲛⲉⲡⲣⲉⲥⲃⲩⲧⲉⲣⲟⲥ ⲧⲏⲣⲟⲩ ⲛⲧⲡⲟⲗⲓⲥ</ab>
ⲁⲩⲉⲓ ⲧⲏⲣⲟⲩ ⲉⲩⲡⲏⲧ ϫⲓⲛ ⲡⲉⲩⲕⲟⲩϫⲓ ϣⲁ ⲡⲉⲩⲛⲟϭ ⲉⲧⲃⲉ ϫⲉ ⲛⲉⲣⲉⲡϩⲱⲃ ⲡⲉ ⲟ ⲛϣⲡⲏⲣⲉ ⲛⲛⲁϩⲣⲁⲩ ⲉⲧⲧⲣⲉⲥⲉⲓ ⲁⲩⲟⲩⲱⲛ ⲇⲉ ⲛⲧⲡⲩⲗⲏ ⲁⲩϣⲟⲡⲟⲩ ⲉⲣⲟⲟⲩ ⲉⲁⲩϫⲉⲣⲟ ⲛⲟⲩⲕⲱϩⲧ ⲉⲧⲣⲉⲡⲙⲁ ⲣⲟⲩⲟⲉⲓⲛ ⲁⲩⲕⲱⲧⲉ ⲉⲣⲟⲟⲩ</ab>
ⲛⲧⲟⲥ ⲇⲉ ⲡⲉϫⲁⲥ ⲛⲁⲩ ϩⲛ ⲟⲩⲛⲟϭ ⲛⲥⲙⲏ ϫⲉ ⲥⲙⲟⲩ ⲉⲡⲛⲟⲩⲧⲉ ⲥⲙⲟⲩ ⲥⲙⲟⲩ ⲉⲡⲛⲟⲩⲧⲉ ⲡⲁⲓ ⲉⲧⲉⲙⲡϥⲥⲁϩⲉⲡⲉϥⲛⲁ ⲉⲃⲟⲗ ⲙⲡⲏⲓ ⲙⲡⲓⲥⲣⲁⲏⲗ ⲁⲗⲗⲁ ⲁϥⲟⲩⲱϣϥ ⲙⲡⲉϫⲁϫⲉ ⲉⲃⲟⲗ ϩⲓⲧⲟⲟⲧ ϩⲣⲁⲓ ϩⲛ ⲧⲉⲓⲟⲩϣⲏ</ab>
ⲁⲩⲱ ⲁⲥⲉⲓⲛⲉ ⲉϩⲣⲁⲓ ⲛⲧⲁⲡⲉ ⲛⲟⲗⲟⲫⲉⲣⲛⲏⲥ ⲉⲃⲟⲗ ϩⲛ ⲧⲡⲏⲣⲁ ⲁⲥⲧⲥⲁⲃⲟⲥ ⲉⲣⲟⲟⲩ ⲡⲉϫⲁⲥ ϫⲉ ⲉⲓⲥ ⲧⲁⲡⲉ ⲛⲟⲗⲟⲫⲉⲣⲛⲏⲥ ⲡⲁⲣⲭⲓⲥⲧⲣⲁⲧⲏⲅⲟⲥ ⲛⲧϭⲟⲙ ⲛⲛⲁⲥⲥⲟⲩⲣ ⲁⲩⲱ ⲉⲓⲥ ⲡⲉϥⲕⲱⲛⲟⲡⲓⲟⲛ ⲉⲛⲉϥⲛⲏϫ ⲉϩⲣⲁⲓ ⲉϫⲱϥ ϩⲣⲁⲓ ϩⲙ ⲡⲉϥϯϩⲉ ⲁⲡϫⲟⲉⲓⲥ ⲡⲁⲧⲁⲥⲥⲉ ⲙⲙⲟϥ ϩⲛ ⲧϭⲓϫ ⲛⲟⲩⲥϩⲓⲙⲉ</ab>
ⲁⲩⲱ ϥⲟⲛϩ ⲛϭⲓ ⲡϫⲟⲉⲓⲥ ⲡⲁⲓ ⲉⲛⲧⲁϥϩⲁⲣⲉϩ ⲉⲣⲟⲓ ϩⲣⲁⲓ ϩⲛ ⲧⲉϩⲓⲏ ⲉⲛⲧⲁⲓⲃⲱⲕ ϩⲣⲁⲓ ⲛϩⲏⲧⲥ ϫⲉ ⲁϥⲁⲡⲁⲧⲁ ⲙⲙⲟϥ ⲛϭⲓ ⲡⲁϩⲟ ⲉⲡⲉϥⲧⲁⲕⲟ ⲁⲩⲱ ⲙⲡϥⲉⲓⲣⲉ ⲛⲙⲙⲁⲓ ⲛⲟⲩⲛⲟⲃⲉ ⲉⲩϫⲱϩⲙ ⲙⲛ ⲟⲩϣⲓⲡⲉ</ab>
ⲁⲩⲱ ⲁϥⲡⲱϣⲥ ⲛϭⲓ ⲡⲗⲁⲟⲥ ⲧⲏⲣϥ ⲉⲙⲁⲧⲉ ⲁⲩⲱ ⲁⲩⲡⲁϩⲧⲟⲩ ⲉϫⲙ ⲡⲉⲩϩⲟ ⲁⲩⲟⲩⲱϣⲧ ⲙⲡⲛⲟⲩⲧⲉ ⲡⲉϫⲁⲩ ϩⲓ ⲟⲩⲥⲟⲡ ϫⲉ ⲕⲥⲙⲁⲙⲁⲁⲧ ⲡⲉⲛⲛⲟⲩⲧⲉ ⲉⲁⲕⲟⲩⲱϣϥ ⲉϩⲣⲁⲓ ϩⲙ ⲡⲟⲟⲩ ⲛϩⲟⲟⲩ ⲛⲛⲉϫⲓϫⲉⲉⲩ ⲙⲡⲉⲕⲗⲁⲟⲥ</ab>
ⲁⲩⲱ ⲡⲉϫⲁϥ ⲛⲁⲥ ⲛϭⲓ ⲟⲍⲉⲓⲁⲥ ϫⲉ ⲧⲉⲥⲙⲁⲙⲁⲁⲧ ⲛⲧⲟ ⲙⲡⲛⲟⲩⲧⲉ ⲉⲧϫⲟⲥⲉ ⲧⲁϣⲉⲉⲣⲉ ⲡⲁⲣⲁⲛⲉϩⲓⲟⲙⲉ ⲧⲏⲣⲟⲩ ⲉⲧϩⲓϫⲙ ⲡⲕⲁϩ ⲁⲩⲱ ϥⲥⲙⲁⲙⲁⲁⲧ ⲛϭⲓ ⲡϫⲟⲉⲓⲥ ⲡⲛⲟⲩⲧⲉ ⲡⲁⲓ ⲉⲛⲧⲁϥⲥⲱⲛⲧ ⲛⲙⲡⲏⲩⲉ ⲙⲛ ⲡⲕⲁϩ ⲡⲁⲓ ⲉⲛⲧⲁϥⲥⲟⲩⲧⲱⲛⲉ ⲉⲡϣⲱⲱϭⲉ ⲛⲧⲁⲡⲉ ⲙⲡⲁⲣⲭⲱⲛ ⲛⲛⲉⲛϫⲁϫⲉ</ab>
ⲉⲧⲃⲉ ϫⲉ ⲛⲧⲟⲩϩⲉⲗⲡⲓⲥ ⲛⲁⲱϫⲛ ⲁⲛ ϩⲙ ⲡϩⲏⲧ ⲛⲛⲣⲱⲙⲉ ⲉⲩⲉⲓⲣⲉ ⲙⲡⲙⲉⲉⲩⲉ ⲛⲛϭⲟⲙ ⲙⲡⲛⲟⲩⲧⲉ ϣⲁ ⲉⲛⲉϩ</ab>
ⲉϭⲙⲡⲟⲩϣⲓⲛⲉ ϩⲛ ϩⲉⲛⲁⲅⲁⲑⲟⲛ ⲉⲧⲃⲉ ϫⲉ ⲙⲡⲉϯⲥⲟ ⲉⲧⲟⲩⲯⲩⲭⲏ ⲉⲧⲃⲉ ⲡⲉⲑⲃⲃⲓⲟ ⲙⲡⲉⲛⲅⲉⲛⲟⲥ ⲁⲗⲗⲁ ⲁⲃⲱⲕ ⲉⲃⲟⲗ ϩⲣⲁⲓ ϩⲙ ⲡⲉⲛϩⲧⲟⲡ ⲉⲁⲙⲟⲟϣⲉ ϩⲛ ⲟⲩⲥⲟⲟⲩⲧⲛ ⲙⲡⲉⲙⲧⲟ ⲉⲃⲟⲗ ⲙⲡⲛⲟⲩⲧⲉ ⲁⲩⲱ ⲡⲉϫⲉⲡⲗⲁⲟⲥ ⲧⲏⲣϥ ϫⲉ ⲉϥⲉϣⲱⲡⲉ ⲉϥⲉϣⲱⲡⲉ</ab>