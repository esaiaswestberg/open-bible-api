ⲡⲉϫⲁⲥ ⲛⲁⲩ ⲛϭⲓ ⲓⲟⲩⲇⲉⲓⲑ ϫⲉ ⲥⲱⲧⲙ ⲉⲣⲟⲓ ⲛⲁⲥⲛⲏⲩ ⲛⲧⲉⲧⲛϫⲓ ⲛⲧⲉⲓⲁⲡⲉ ⲛⲧⲉⲧⲛⲁϣⲧⲥ ϩⲓϫⲙ ⲡⲙⲁ ⲛⲣⲟⲉⲓⲥ ⲙⲡⲉⲧⲛⲥⲟⲃⲧ</ab>
ⲁⲩⲱ ⲥⲛⲁϣⲱⲡⲉ ⲉⲣϣⲁⲛϩⲧⲟⲟⲩⲉ ϣⲱⲡⲉ ⲛⲧⲉⲡⲣⲏ ⲉⲓ ⲉⲃⲟⲗ ⲉϫⲙ ⲡⲕⲁϩ ⲙⲁⲣⲉⲡⲟⲩⲁ ⲡⲟⲩⲁ ⲙⲙⲱⲧⲛ ϫⲓ ⲛⲛⲉϥⲥⲟⲧⲃⲉϥ ⲙⲙⲓϣⲉ ⲛⲧⲉⲧⲛⲉⲓ ⲉⲃⲟⲗ ⲣⲱⲙⲉ ⲛⲓⲙ ⲉⲧϭⲙϭⲟⲙ ⲡⲃⲟⲗ ⲛⲧⲡⲟⲗⲓⲥ ⲛⲧⲉⲧⲛⲕⲁⲟⲩⲁ ϩⲓϩⲏ ⲙⲙⲱⲧⲛ ϩⲱⲥ ⲉⲧⲉⲧⲛⲁⲛⲁⲃⲱⲕ ⲉⲡⲉⲥⲏⲧ ⲉⲧⲥⲱϣⲉ ⲉⲣⲁⲧϥ ⲙⲡϣⲟⲣⲡ ⲙⲙⲁⲛⲣⲟⲉⲓⲥ ⲛⲛϣⲏⲣⲉ ⲛⲛⲁⲥⲥⲟⲩⲣ ⲁⲩⲱ ⲛⲉⲧⲛⲁⲃⲱⲕ</ab>
ⲁⲩⲱ ⲛⲁⲓ ⲥⲉⲛⲁϫⲓ ⲛⲛⲉⲩϩⲟⲡⲗⲟⲛ ⲛⲥⲉⲡⲱⲧ ⲉϩⲣⲁⲓ ⲉⲧⲉⲩⲡⲁⲣⲁⲉⲙⲃⲟⲗⲏ ⲛⲥⲉⲧⲟⲩⲛⲟⲥ ⲛⲛⲉⲥⲧⲣⲁⲧⲏⲅⲟⲥ ⲛⲧϭⲟⲙ ⲛⲛⲁⲥⲥⲟⲩⲣ ⲛⲥⲉⲡⲱⲧ ϩⲓ ⲟⲩⲥⲟⲡ ⲉⲧⲉⲥⲕⲏⲛⲏ ⲛⲟⲗⲟⲫⲉⲣⲛⲏⲥ ⲁⲩⲱ ⲛⲥⲉⲛⲁϩⲉ ⲉⲣⲟϥ ⲁⲛ ⲡⲉ ⲛⲧⲉⲟⲩϩⲟⲧⲉ ϩⲉ ⲉϩⲣⲁⲓ ⲉϫⲱⲟⲩ ⲛⲥⲉⲡⲱⲧ ⲙⲡⲉⲧⲛⲙⲧⲟ ⲉⲃⲟⲗ</ab>
ⲛⲧⲉⲧⲛⲟⲩⲉϩⲧⲏⲩⲧⲛ ⲛⲥⲱⲟⲩ ⲛⲧⲱⲧⲛ ⲙⲛ ⲟⲩⲟⲛ ⲛⲓⲙ ⲉⲧⲟⲩⲏϩ ϩⲛ ⲛⲉⲧⲉϣⲉⲉⲩ ⲙⲡⲓⲥⲣⲁⲏⲗ ⲛⲧⲉⲧⲛⲣⲱϩⲧ ⲙⲙⲟⲟⲩ ϩⲣⲁⲓ ϩⲛ ⲛⲉⲩϩⲓⲟⲟⲩⲉ</ab>
ⲉⲙⲡⲁⲧⲉⲧⲛⲣⲛⲁⲓ ⲇⲉ ⲙⲟⲩⲧⲉ ⲛⲁⲓ ⲉⲁⲭⲓⲱⲣ ⲡⲁⲙⲁⲛⲓⲧⲏⲥ ϫⲉⲕⲁⲥ ⲉϥⲉⲛⲁⲩ ⲛϥⲥⲟⲩⲱⲛⲡⲉⲛⲧⲁϥⲥⲱϣϥ ⲙⲡⲏⲓ ⲙⲡⲓⲥⲣⲁⲏⲗ ⲁⲩⲱ ⲛⲧⲟϥ ⲉⲁϥⲧⲛⲛⲟⲟⲩϥ ⲛⲁⲛ ⲛⲑⲉ ⲉϩⲟⲩⲛ ⲉⲡⲙⲟⲩ</ab>
ⲁⲩⲱ ⲁⲩⲙⲟⲩⲧⲉ ⲉⲁⲭⲓⲱⲣ ⲉⲃⲟⲗ ϩⲙ ⲡⲏⲓ ⲛⲟⲍⲉⲓⲁⲥ ⲛⲧⲉⲣϥⲉⲓ ⲇⲉ ⲁϥⲛⲁⲩ ⲉⲧⲁⲡⲉ ⲛⲟⲗⲟⲫⲉⲣⲛⲏⲥ ϩⲛ ⲧϭⲓϫ ⲛⲟⲩⲣⲱⲙⲉ ⲛⲟⲩⲱⲧ ϩⲣⲁⲓ ϩⲛ ⲧⲥⲟⲟⲩϩⲥ ⲙⲡⲗⲁⲟⲥ ⲁϥϩⲉ ⲉϩⲣⲁⲓ ⲉϫⲙ ⲡⲉϥϩⲟ ⲁⲩⲱ ⲁϥⲃⲱⲗ ⲉⲃⲟⲗ ⲛϭⲓ ⲡⲉϥⲡⲛⲁ</ab>
ⲛⲧⲉⲣⲉϥⲣⲧⲉϥϩⲉ ⲇⲉ ⲁϥⲛⲟϫϥ ϩⲁ ⲟⲩⲉⲣⲏⲧⲉ ⲛⲓⲟⲩⲇⲉⲓⲑ ⲁϥⲟⲩⲱϣⲧ ⲙⲡⲉⲥϩⲟ ⲡⲉϫⲁϥ ⲛⲁⲥ ϫⲉ ⲧⲉⲥⲙⲁⲙⲁⲁⲧ ⲛⲧⲟ … … ϩⲙ ⲡⲙⲁ ⲛϣⲱⲡⲉ ⲧⲏⲣϥ ⲛⲓⲟⲩⲇⲁ ⲁⲩⲱ ϩⲛ ϩⲉⲑⲛⲟⲥ ⲛⲓⲙ ⲛⲁⲓ ⲉⲩϣⲁⲛⲥⲱⲧⲙ ⲉⲡⲟⲩⲣⲁⲛ ⲥⲉⲛⲁϣⲧⲟⲣⲧⲣ</ab>
ⲧⲉⲛⲟⲩ ϭⲉ ⲙⲁⲧⲁⲙⲟⲓ ⲉⲛⲉⲛⲧⲁⲁⲁⲩ ϩⲣⲁⲓ ϩⲛ ⲛⲉⲓϩⲟⲟⲩ ⲁⲥⲧⲁⲩⲟ ⲉⲣⲟϥ ⲛϭⲓ ⲓⲟⲩⲇⲉⲓⲑ ⲛⲧⲙⲏⲧⲉ ⲙⲡⲗⲁⲟⲥ ⲛϩⲱⲃ ⲛⲓⲙ ⲉⲛⲧⲁⲥⲁⲁⲩ ϫⲓⲛ ⲙⲡⲉϩⲟⲟⲩ ⲉⲛⲧⲁⲥⲃⲱⲕ ⲉⲃⲟⲗ ϣⲁϩⲣⲁⲓ ⲉⲧⲉⲩⲛⲟⲩ ⲉⲥϣⲁϫⲉ ⲛⲙⲙⲁⲩ</ab>
ⲛⲧⲉⲣⲥⲗⲟ ⲇⲉ ⲉⲥϣⲁϫⲉ ⲁⲡⲗⲁⲟⲥ ϯⲗⲟⲩⲗⲁⲓ ϩⲛ ⲟⲩⲛⲟϭ ⲛⲥⲙⲏ ⲁⲩⲱ ⲁⲩϯ ⲛⲟⲩϩⲣⲟⲟⲩ ⲛⲟⲩⲛⲟϥ ϩⲣⲁⲓ ϩⲛ ⲧⲉⲩⲡⲟⲗⲓⲥ</ab>
ⲛⲧⲉⲣⲉϥⲛⲁⲩ ⲇⲉ ⲛϭⲓ ⲁⲭⲓⲱⲣ ⲉϩⲱⲃ ⲛⲓⲙ ⲛⲁⲓ ⲉⲛⲧⲁϥⲁⲁⲩ ⲛϭⲓ ⲡϫⲟⲉⲓⲥ ⲡⲛⲟⲩⲧⲉ ⲙⲡⲓⲥⲣⲁⲏⲗ ⲁϥⲡⲓⲥⲧⲉⲩⲉ ⲉⲡⲛⲟⲩⲧⲉ ⲁⲩⲱ ⲁϥⲥⲃⲃⲉ ⲛⲧⲥⲁⲣⲝ ⲛⲧⲉϥⲁⲕⲣⲟⲃⲩⲥⲧⲓⲁ ⲁϥⲟⲩⲁϩϥ ⲉⲡⲏⲓ ⲙⲡⲓⲥⲣⲁⲏⲗ ϣⲁϩⲣⲁⲓ ⲉⲡⲟⲟⲩ ⲛϩⲟⲟⲩ</ab>
ⲛⲧⲉⲣⲉϩⲧⲟⲟⲩⲉ ⲇⲉ ϣⲱⲡⲉ ⲁⲩⲉϣⲧⲧⲁⲡⲉ ⲛⲟⲗⲟⲫⲉⲣⲛⲏⲥ ⲡⲃⲟⲗ ⲙⲡⲥⲟⲃⲧ ⲁⲣⲱⲙⲉ ⲛⲓⲙ ϫⲓ ⲛⲛⲉϥϩⲟⲡⲗⲟⲛ ⲙⲙⲓϣⲉ ⲁⲩⲉⲓ ⲉⲃⲟⲗ ⲕⲁⲧⲁ ⲥⲟⲟⲩϩⲥ ⲉϫⲛ ⲙⲙⲁ ⲛⲉⲓ ⲉϩⲣⲁⲓ ⲉⲡⲧⲟⲟⲩ</ab>
ⲛϣⲏⲣⲉ ⲇⲉ ⲛⲛⲁⲥⲥⲟⲩⲣ ⲛⲧⲉⲣⲟⲩⲛⲁⲩ ⲉⲣⲟⲟⲩ ⲁⲩⲧⲛⲛⲟⲟⲩ ⲛⲥⲁ ⲛⲉⲩⲁⲛϫⲱϫ ⲛⲧⲟⲟⲩ ⲇⲉ ⲁⲩⲉⲓ ⲉϫⲛ ⲛⲉⲩⲥⲧⲣⲁⲧⲏⲅⲟⲥ ⲙⲛ ⲛⲉⲩⲭⲓⲗⲓⲁⲣⲭⲟⲥ ⲁⲩⲱ ⲉϫⲛ ⲁⲣⲭⲱⲛ ⲛⲓⲙ ⲛⲧⲟⲟⲧⲟⲩ</ab>
ⲁⲩⲉⲓ ⲉⲧⲉⲥⲕⲏⲛⲏ ⲛⲟⲗⲟⲫⲉⲣⲛⲏⲥ ⲡⲉϫⲁⲩ ⲙⲡⲉⲧϣⲟⲟⲡ ⲉϩⲣⲁⲓ ⲉϫⲛ ⲛⲉϥⲉⲛⲕⲁ ⲧⲏⲣⲟⲩ ϫⲉ ⲛⲉϩⲥⲉ ⲙⲡⲉⲛϫⲟⲉⲓⲥ ⲉⲧⲃⲉ ϫⲉ ⲁⲩⲧⲟⲗⲙⲁ ⲛϭⲓ ⲛⲓⲟⲩⲇⲁⲓ ⲉⲉⲓ ⲉⲡⲉⲥⲏⲧ ⲉϫⲱⲛ ⲉⲩⲡⲟⲗⲉⲙⲟⲥ ϫⲉ ⲉⲩⲉϥⲟⲧⲛ ⲉⲃⲟⲗ ⲉⲡⲧⲏⲣϥ</ab>
ⲁϥⲃⲱⲕ ⲇⲉ ⲉϩⲟⲩⲛ ⲛϭⲓ ⲃⲁⲅⲱⲁⲥ ⲁϥⲕⲱⲗϩ ⲉⲡⲣⲟ ⲛⲧⲉⲥⲕⲏⲛⲏ ⲉϥⲙⲉⲉⲩⲉ ⲅⲁⲣ ⲡⲉ ϫⲉ ⲛⲛⲉϥⲛⲕⲟⲧⲕ ⲙⲛ ⲓⲟⲩⲇⲉⲓⲑ</ab>
ⲛⲧⲉⲣⲉⲧⲙⲗⲁⲁⲩ ⲇⲉ ⲥⲱⲧⲙ ⲁϥⲟⲩⲱⲛ ⲁϥⲃⲱⲕ ⲉϩⲟⲩⲛ ⲉⲡⲕⲟⲓⲇⲱⲛ ⲁϥϩⲉ ⲉⲣⲟϥ ⲉϥⲥⲕⲣⲕⲱⲣ ϩⲓϫⲛ ⲧⲉⲭⲗⲱⲛⲓⲥ ⲉϥⲙⲟⲟⲩⲧ ⲁⲩⲱ ⲉⲁⲩϥⲓ ⲛⲧⲉϥⲁⲡⲉ</ab>
ⲁϥϫⲓϣⲕⲁⲕ ⲉⲃⲟⲗ ϩⲛ ⲟⲩⲛⲟϭ ⲛϩⲣⲟⲟⲩ ⲙⲛ ⲟⲩⲣⲓⲙⲉ ⲙⲛ ⲟⲩⲁϣⲁϩⲟⲙ ⲙⲛ ⲟⲩⲥⲙⲏ ⲉⲥⲛⲁϣⲧ ⲁϥⲡⲱϩ ⲛⲛⲉϥϩⲟⲓⲧⲉ</ab>
ⲁϥⲃⲱⲕ ⲉϩⲟⲩⲛ ⲉⲧⲉⲥⲕⲏⲛⲏ ⲉⲛⲉⲣⲉⲓⲟⲩⲇⲉⲓⲑ ⲛϩⲏⲧⲥ ⲙⲡϥϩⲉ ⲉⲣⲟⲥ ⲁϥⲡⲱⲧ ⲁϥⲉⲓ ⲉⲃⲟⲗ ⲉⲡⲗⲁⲟⲥ ⲁϥϫⲓϣⲕⲁⲕ ⲉⲃⲟⲗ</ab>
ϫⲉ ⲁⲩⲁⲑⲉⲧⲓ ⲛϭⲓ ⲛϩⲙϩⲁⲗ ⲁⲥⲉⲓⲣⲉ ⲛϭⲓ ⲟⲩⲥϩⲓⲙⲉ ⲛⲟⲩϣⲓⲡⲉ ϩⲙ ⲡⲏⲓ ⲙⲡⲣⲣⲟ ⲛⲁⲃⲟⲩⲭⲟⲇⲟⲛⲟⲥⲟⲣ ⲉⲃⲟⲗ ϩⲛ ⲛⲉϩⲉⲃⲣⲁⲓⲟⲥ ϫⲉ ⲉⲓⲥ ⲟⲗⲟⲫⲉⲣⲛⲏⲥ ϩⲓ ⲡⲕⲁϩ ⲁⲩⲱ ⲛⲧⲉϥⲁⲡⲉ ϩⲓϫⲱϥ ⲁⲛ</ab>
ⲛⲧⲉⲣⲟⲩⲥⲱⲧⲙ ⲇⲉ ⲉⲛⲉⲓϣⲁϫⲉ ⲛϭⲓ ⲛⲁⲣⲭⲱⲛ ⲛⲧϭⲟⲙ ⲛⲛⲁⲥⲥⲟⲩⲣ ⲁⲩⲡⲱⲧ ϩⲛ ⲛⲉⲩϩⲟⲓⲧⲉ ⲁⲩⲱ ⲁⲧⲉⲩⲯⲩⲭⲏ ϣⲧⲟⲣⲧⲣ ⲉⲙⲁⲧⲉ ⲁⲩⲱ ⲁⲩϫⲓϣⲕⲁⲕ ⲉⲃⲟⲗ ϩⲛ ⲟⲩⲛⲟⲩϭ ⲛⲥⲙⲏ ⲉⲙⲁⲧⲉ ϩⲛ ⲧⲙⲏⲧⲉ ⲛⲧⲡⲁⲣⲉⲙⲃⲟⲗⲏ</ab>