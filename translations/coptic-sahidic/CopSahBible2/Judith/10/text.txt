ⲁⲩⲱ ⲁⲥϣⲱⲡⲉ ⲛⲧⲉⲣⲉⲥⲟⲩⲱ ⲉⲥϫⲓϣⲕⲁⲕ ⲉϩⲣⲁⲓ ⲉⲡⲛⲟⲩⲧⲉ ⲙⲡⲓⲥⲣⲁⲏⲗ ⲁⲩⲱ ⲁⲥϫⲱⲕ ⲉⲃⲟⲗ ⲛⲛⲉⲓϣⲁϫⲉ ⲧⲏⲣⲟⲩ</ab>
ⲁⲥⲧⲱⲟⲩⲛ ϩⲓ ⲡⲉⲥⲏⲧ ⲁⲥⲙⲟⲩⲧⲉ ⲉⲧⲉⲥϩⲙϩⲁⲗ ⲁⲥⲉⲓ ⲉⲡⲉⲥⲏⲧ ⲉⲡⲙⲁ ⲉϣⲁⲥϣⲱⲡⲉ ⲛϩⲏⲧϥ ϩⲛ ⲛⲉϩⲟⲟⲩ ⲛⲛⲥⲁⲃⲃⲁⲧⲟⲛ ⲁⲩⲱ ϩⲛ ⲛⲉⲥϣⲁ</ab>
ⲁⲥϥⲓ ⲉⲃⲟⲗ ϩⲓϫⲱⲥ ⲛⲧϭⲟⲟⲩⲛⲉ ⲉⲛⲉⲥϩⲓⲱⲱⲥ ⲁⲥⲕⲁⲁⲥ ⲕⲁϩⲏⲩ ⲛⲛϩⲟⲉⲓⲧⲉ ⲛⲧⲉⲥⲙⲛⲧⲭⲏⲣⲁ ⲁⲥϫⲱⲕⲙ ⲙⲡⲉⲥⲥⲱⲙⲁ ϩⲛ ⲟⲩⲙⲟⲟⲩ ⲁⲥⲧⲁϩⲥⲥ ⲛⲟⲩⲥⲟϭⲛ ⲉⲛⲁⲛⲟⲩϥ ⲁⲥϣⲱϣ ⲙⲡϥⲱ ⲛⲧⲉⲥⲁⲡⲉ ⲁⲥⲧⲁⲗⲟ ⲉϩⲣⲁⲓ ⲉϫⲱⲥ ⲛⲟⲩⲙⲓⲧⲣⲁ ⲁⲥϯ ϩⲓⲱⲱⲥ ⲛⲛⲉⲥϩⲟⲓⲧⲉ ⲙⲡⲉⲥⲟⲩⲛⲟϥ ⲛⲁⲓ ⲉϣⲁⲥϭⲟⲟⲗⲉⲥ ⲙⲙⲟⲟⲩ ⲛⲛⲉϩⲟⲟⲩ ⲙⲡⲱⲛϩ ⲙⲡⲉⲥϩⲁⲓ ⲙⲁⲛⲁⲥⲥⲏ</ab>
ⲁⲩⲱ ⲁⲥϯ ⲛⲛⲉⲥⲥⲁⲛⲇⲁⲗⲓⲟⲛ ⲉⲛⲉⲥⲟⲩⲉⲣⲏⲧⲉ ⲁⲥϯ ⲉⲣⲟⲥ ⲛⲛⲉⲥⲕⲗⲁⲗ ⲙⲛ ⲛⲉⲥⲯⲉⲗⲓⲟⲛ ⲙⲛ ⲛⲉⲥⲝⲟⲩⲣ ⲙⲛ ⲛⲉⲥϭⲁϫⲉ ⲙⲛ ⲡⲉⲥⲕⲟⲥⲙⲟⲥ ⲧⲏⲣϥ ⲁⲩⲱ ⲁⲥⲧⲁⲙⲓⲟⲥ ⲉⲙⲁⲧⲉ ⲉⲉⲓ ⲉϩⲟⲩⲛ ϩⲛ ⲛⲃⲁⲗ ⲛⲛⲣⲱⲙⲉ ⲛⲓⲙ ⲉⲧⲛⲁⲛⲁⲩ ⲉⲣⲟⲥ</ab>
ⲁⲥϯ ⲇⲉ ⲛⲧⲉⲥϩⲙϩⲁⲗ ⲛⲟⲩⲁⲥⲕⲟⲥ ⲛⲏⲣⲡ ⲙⲛⲟⲩⲕⲁⲡⲯⲁⲅⲏⲥ ⲛⲛⲉϩ ⲁⲩⲱ ⲁⲥⲙⲟⲩϩ ⲛⲟⲩⲡⲏⲣⲁ ⲛⲟⲉⲓⲧ ϩⲓ ⲧⲁϭ ⲛⲛⲕⲁ ⲛⲟⲩⲱⲙ ϩⲓ ⲟⲉⲓⲕ ⲉⲧⲃⲃⲏⲩ ⲁⲥⲧⲱϣ ⲇⲉ ⲛⲛⲉⲥϩⲛⲁⲁⲩ ⲧⲏⲣⲟⲩ ⲁⲥⲧⲁⲗⲟⲟⲩ ⲉϩⲣⲁⲓ ⲉϫⲱⲥ</ab>
ⲁⲩⲉⲓ ⲉϫⲛ ⲧⲡⲩⲗⲏ ⲛⲧⲡⲟⲗⲓⲥ ⲃⲁⲓⲧⲩⲗⲟⲩⲁ ⲁⲩϩⲉ ⲉⲟⲍⲉⲓⲁⲥ ⲉϥⲁϩⲉⲣⲁⲧϥ ϩⲓϫⲱⲥ ⲙⲛ ⲛⲉⲡⲣⲉⲥⲃⲩⲧⲉⲣⲟⲥ ⲛⲧⲡⲟⲗⲓⲥ ⲭⲁⲃⲣⲓ ⲙⲛ ⲭⲁⲣⲙⲉⲓ</ab>
ⲛⲧⲉⲣⲟⲩⲛⲁⲩ ⲇⲉ ⲉⲣⲟⲥ ⲉⲁϥϣⲓⲃⲉ ⲛϭⲓ ⲡⲉⲥϩⲟ ⲁⲩⲱ ⲧⲉⲥϩⲃⲥⲱ ⲉⲁⲥⲣⲕⲉⲟⲩⲉⲓ ⲁⲩⲣϣⲡⲏⲣⲉ ⲉϩⲣⲁⲓ ⲉϫⲙ ⲡⲉⲥⲥⲁ ⲉⲙⲁⲧⲉ ⲉⲙⲁⲧⲉ ⲁⲩⲱ ⲡⲉϫⲁⲩ ⲛⲁⲥ</ab>
ϫⲉ ⲉⲣⲉⲡⲛⲟⲩⲧⲉ ⲛⲛⲉⲛⲉⲓⲟⲧⲉ ⲉϥⲉⲧⲁⲁⲧⲉ ⲉⲩϩⲙⲟⲧ ⲁⲩⲱ ⲉϥⲉϫⲱⲕ ⲉⲃⲟⲗ ⲛⲛⲉⲛⲧⲁϩⲓⲧⲟⲟⲧⲉ ⲉⲣⲟⲟⲩ ⲉⲩϣⲟⲩϣⲟⲩ ⲛⲛϣⲏⲣⲉ ⲙⲡⲓⲥⲣⲁⲏⲗ ⲙⲛ ⲟⲩϫⲓⲥⲉ ⲛⲑⲓⲉⲣⲟⲩⲥⲁⲗⲏⲙ ⲁⲥⲟⲩⲱϣⲧ ⲇⲉ ⲙⲡⲛⲟⲩⲧⲉ</ab>
ⲡⲉϫⲁⲥ ⲛⲁⲩ ϫⲉ ⲟⲩⲉϩⲥⲁϩⲛⲉ ⲛⲥⲉⲟⲩⲱⲛ ⲛⲁⲓ ⲛⲧⲡⲩⲗⲏ ⲛⲧⲡⲟⲗⲓⲥ ⲛⲧⲁⲃⲱⲕ ⲉϫⲱⲕ ⲉⲃⲟⲗ ⲛⲛϣⲁϫⲉ ⲉⲛⲧⲁⲧⲉⲧⲛϣⲁϫⲉ ⲛⲙⲙⲁⲓ ⲛϩⲏⲧⲟⲩ ⲁⲩⲟⲩⲉϩⲥⲁϩⲛⲉ ⲇⲉ ⲛⲛϩⲣϣⲓⲣⲉ ⲉⲟⲩⲱⲛ ⲛⲁⲥ</ab>
ⲁⲩⲉⲓⲣⲉ ϩⲓ ⲛⲁⲓ ⲕⲁⲧⲁ ⲑⲉ ⲉⲛⲧⲁⲩϫⲟⲟⲥ ⲁⲩⲱ ⲁⲥⲉⲓ ⲉⲃⲟⲗ ⲛϭⲓ ⲓⲟⲩⲇⲉⲓⲑ ⲛⲧⲟⲥ ⲙⲛ ⲧⲉⲥϩⲙϩⲁⲗ ⲛⲙⲙⲁⲥ ⲛⲛⲉⲩϭⲱϣⲧ ⲇⲉ ⲛⲥⲱⲥ ⲛϭⲓ ⲛⲣⲱⲙⲉ ⲛⲧⲡⲟⲗⲓⲥ ϣⲁⲛⲧⲥⲉⲓ ⲉⲡⲉⲥⲏⲧ ϩⲙ ⲡⲧⲟⲟⲩ ϣⲁⲛⲧⲥⲉⲓ ⲉϫⲙ ⲡⲁⲩⲗⲱⲛ ⲛⲥⲉⲗⲟ ⲉⲩⲛⲁⲩ ⲉⲣⲟⲥ</ab>
ⲁⲥⲙⲟⲟϣⲉ ⲇⲉ ϩⲙⲁⲩⲗⲱⲛ ⲉⲩⲥⲟⲟⲩⲧⲛ ⲁⲩⲧⲱⲙⲛⲧ ⲉⲣⲟⲥ ⲛϭⲓ ⲡϣⲟⲣⲡ ⲙⲙⲁ ⲛⲣⲟⲓⲥ ⲛⲧⲉⲛⲁⲥⲥⲩⲣⲓⲟⲥ</ab>
ⲁⲩϭⲟⲡⲥ ⲁⲩϫⲛⲟⲩⲥ ϫⲉ ⲉⲣⲉⲏⲡ ⲉⲛⲓⲙ ⲁⲩⲱ ⲉⲛⲧⲁⲣⲉⲉⲓ ⲧⲱⲛ ⲡⲉϫⲁⲥ ϫⲉ ⲁⲛⲅⲟⲩϣⲉⲉⲣⲉ ⲛⲧⲉⲛϩⲉⲃⲣⲁⲓⲟⲥ ⲛⲧⲁⲓⲡⲱⲧ ⲙⲡⲉⲩⲙⲧⲟ ⲉⲃⲟⲗ ⲉⲧⲃⲉ ϫⲉ ⲥⲉⲛⲁⲧⲁⲁⲩ ⲛⲏⲧⲛ ⲉⲩϩⲣⲉ</ab>
ⲁⲛⲟⲕ ⲇⲉ ⲉⲛⲧⲁⲓⲉⲓ ⲉⲧⲱⲙⲛⲧ ⲉⲟⲗⲟⲫⲉⲣⲛⲏⲥ ⲡⲁⲣⲭⲓⲥⲧⲣⲁⲧⲏⲅⲟⲥ ⲛⲧⲉⲧⲛϭⲟⲙ ⲉⲧⲣⲁϫⲱ ⲉⲣⲟϥ ⲛϩⲉⲛϣⲁϫⲉ ⲙⲙⲉ ⲧⲁⲧⲥⲁⲃⲟϥ ⲉⲩϩⲓⲏ ⲧⲁⲓ ⲉⲧϥⲛⲁⲃⲱⲕ ϩⲣⲁⲓ ⲛϩⲏⲧⲥ ⲛϥⲣϫⲟⲉⲓⲥ ⲉⲧⲟⲣⲓⲛⲏ ⲧⲏⲣⲥ ⲛⲧⲉⲧⲙⲟⲩⲥⲁⲣⲝ ⲛⲟⲩⲱⲧ ϯ ⲙⲡⲉⲥϩⲣⲟⲟⲩ ⲉⲃⲟⲗ ϩⲛ ⲛⲉϥⲣⲱⲙⲉ ⲟⲩⲇⲉ ⲟⲩⲡⲛⲁ ⲛⲱⲛϩ</ab>
ⲛⲧⲉⲣⲟⲩⲥⲱⲧⲙ ⲇⲉ ⲛϭⲓ ⲛⲣⲱⲙⲉ ⲉⲛⲉⲥϣⲁϫⲉ ⲁⲩⲛⲁⲩ ⲉⲡⲉⲥϩⲟ ⲁϥϣⲱⲡⲉ ⲉⲩⲛⲟϭ ⲛϣⲡⲏⲣⲉ ⲙⲡⲉⲩⲙⲧⲟ ⲉⲃⲟⲗ ⲛϭⲓ ⲡⲉⲥⲥⲁ ⲡⲉϫⲁⲩ ⲛⲁⲥ</ab>
ϫⲉ ⲁⲛⲟⲩϩⲙ ⲛⲧⲟⲩⲯⲩⲭⲏ ⲉⲁⲣⲉϭⲉⲡⲏ ⲉⲉⲓ ⲉⲡⲉⲥⲏⲧ ⲉⲧⲱⲙⲛⲧ ⲉⲡⲉⲛϫⲟⲉⲓⲥ ⲧⲉⲛⲟⲩ ϭⲉ ⲃⲱⲕ ⲛⲁϥ ⲉⲧⲉⲥⲕⲩⲛⲏ ⲁⲩⲱ ⲟⲩⲛ ϩⲟⲉⲓⲛⲉ ⲉⲃⲟⲗ ⲛϩⲏⲧⲛ ⲛⲁⲑⲡⲟ ϣⲁⲛⲧⲟⲩⲧⲁⲁⲧⲉ ⲉⲧⲟⲟⲧϥ</ab>
ⲉⲣϣⲁⲛⲁϩⲉ ⲇⲉ ⲉⲣⲁⲧⲉ ⲙⲡⲉϥⲙⲧⲟ ⲉⲃⲟⲗ ⲙⲡⲣⲣϩⲟⲧⲉ ϩⲣⲁⲓ ϩⲙ ⲡⲟⲩϩⲏⲧ ⲁⲗⲗⲁ ⲧⲁⲩⲟ ⲉⲣⲟϥ ⲛⲟⲩϣⲁϫⲉ ⲁⲩⲱ ϥⲛⲁⲣⲡⲉⲧⲛⲁⲛⲟⲩϥ ⲛⲉ</ab>
ⲁⲩⲛⲟⲩϩⲉ ⲇⲉ ⲉⲃⲟⲗ ⲛϩⲏⲧⲟⲩ ⲛϣⲉ ⲛⲣⲱⲙⲉ ⲁⲩⲗⲟϫⲧⲟⲩ ⲉⲣⲟⲥ ⲙⲛ ⲧⲉⲥϩⲙϩⲁⲗ ⲁⲩⲛⲧⲟⲩ ⲉⲧⲉⲥⲕⲏⲛⲏ ⲛⲟⲗⲟⲫⲉⲣⲛⲏⲥ</ab>
ⲁⲩⲱ ⲁⲩⲡⲱⲧ ⲛⲥⲁ ⲛⲉⲩⲉⲣⲏⲩ ϩⲣⲁⲓ ϩⲛ ⲧⲡⲁⲣⲉⲙⲃⲟⲗⲏ ⲧⲏⲣⲥ ⲁⲥⲣⲥⲟⲓⲧ ⲅⲁⲣ ϩⲛ ⲛⲉⲩⲙⲁⲛϣⲱⲡⲉ ⲧⲏⲣⲟⲩ ⲛϭⲓ ⲧⲉⲥⲡⲁⲣⲣⲏⲥⲓⲁ ⲁⲩⲱ ⲁⲩⲕⲱⲧⲉ ⲉⲣⲟⲥ ⲉⲥⲁϩⲉⲣⲁⲧⲥ ⲡⲃⲟⲗ ⲛⲧⲉⲥⲕⲏⲛⲏ ⲛⲟⲗⲟⲫⲉⲣⲛⲏⲥ ϣⲁⲛⲧⲟⲩϫⲓⲡⲟⲩⲱ ⲛⲁϥ ⲉⲧⲃⲏⲏⲧⲥ</ab>
ⲁⲩⲱ ⲁⲩⲣϣⲡⲏⲣⲉ ⲉϩⲣⲁⲓ ⲉϫⲙ ⲡⲉⲥⲥⲁ ⲉⲩⲣⲙⲟⲓϩⲉ ⲛⲛϣⲉⲉⲣⲉ ⲙⲡⲓⲥⲣⲁⲏⲗ ⲉⲃⲟⲗ ⲙⲙⲟⲥ ⲡⲉϫⲉⲡⲟⲩⲁ ⲡⲟⲩⲁ ⲛⲛⲁϩⲣⲙⲡⲉⲧϩⲓⲧⲱϥ ϫⲉ ⲛⲓⲙ ⲡⲉⲧⲛⲁⲕⲁⲧⲁⲫⲣⲟⲛⲓ ⲙⲡⲉⲓⲗⲁⲟⲥ ⲡⲁⲓ ⲉⲟⲩⲛⲧⲁϥ ϩⲣⲁⲓ ⲛϩⲏⲧϥ ⲛϩⲉⲛϩⲓⲟⲙⲉ ⲛⲧⲉⲓⲙⲓⲛⲉ ϫⲉ ⲛⲁⲛⲟⲩⲥ ⲁⲛ ⲉϣⲱϫⲡ ⲉⲃⲟⲗ ⲛϩⲏⲧⲟⲩ ⲛⲟⲩⲣⲱⲙⲉ ⲛⲟⲩⲱⲧ ⲛⲁⲓ ⲉⲩϣⲁⲛⲕⲁⲁⲩ ⲉⲩⲛϭⲟⲙ ⲙⲙⲟⲟⲩ ⲉⲑⲙⲕⲟ ⲙⲡⲕⲁϩ ⲧⲏⲣϥ</ab>
ⲁⲩⲉⲓ ⲇⲉ ⲉⲃⲟⲗ ⲛϭⲓ ⲛⲉⲧⲛⲕⲟⲧⲕ ϩⲁⲧⲛ ⲟⲗⲟⲫⲉⲣⲛⲏⲥ ⲙⲛ ⲛⲉϥϩⲙϩⲁⲗ ⲧⲏⲣⲟⲩ ⲁⲩϫⲓⲧⲥ ⲉϩⲟⲩⲛ ⲉⲧⲉⲥⲕⲏⲛⲏ</ab>
ⲁⲩⲱ ⲛⲉⲣⲉⲟⲗⲟⲫⲉⲣⲛⲏⲥ ⲛⲏϫ ⲉϫⲙ ⲡⲉϥϭⲗⲟϭ ϩⲙ ⲡⲉϥⲕⲱⲛⲱⲡⲓⲟⲛ ⲡⲁⲓ ⲉⲧⲧⲁⲗⲏⲩ ⲉⲃⲟⲗ ϩⲛ ⲟⲩⲛⲟⲩⲃ ⲙⲛ ⲟⲩϫⲏϭⲉ ⲙⲛ ⲟⲩⲥⲙⲁⲣⲁⲅⲇⲟⲥ ⲙⲛ ϩⲉⲛⲱⲛⲉ ⲉⲛⲁϣⲉⲥⲟⲩⲛⲧⲟⲩ</ab>
ⲁⲩⲧⲁⲙⲟϥ ⲇⲉ ⲉⲧⲃⲏⲏⲧⲥ ⲁϥⲉⲓ ⲉⲃⲟⲗ ⲉⲧⲉⲥⲕⲏⲛⲏ ⲉⲧϩⲓⲃⲟⲗ ⲉⲩϥⲓ ⲛϩⲉⲛⲗⲁⲙⲡⲁⲥ ⲛϩⲁⲧ ϩⲓϩⲏ ⲙⲙⲟϥ</ab>
ⲛⲧⲉⲣⲉⲓⲟⲩⲇⲉⲓⲑ ⲇⲉ ⲉⲓ ⲙⲡⲉϥⲙⲧⲟ ⲉⲃⲟⲗ ⲙⲛ ⲛⲉϥϩⲙϩⲁⲗ ⲁⲩⲣϣⲡⲏⲣⲉ ⲧⲏⲣⲟⲩ ⲉϫⲙ ⲡⲥⲁ ⲙⲡⲉⲥϩⲟ ⲁⲩⲱ ⲁⲥⲡⲁϩⲧⲥ ⲉϫⲙ ⲡⲉⲥϩⲟ ⲁⲥⲟⲩⲱϣⲧ ⲛⲁϥ ⲁⲩⲧⲟⲩⲛⲟⲥⲥ ⲛϭⲓ ⲛⲉϥϩⲙϩⲁⲗ</ab>