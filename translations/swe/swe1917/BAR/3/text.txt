Herre, du Allsmäktige, du Israels Gud, ett betryckt sinne och en bedrövad ande ropar till dig.
Hör, o Herre, och förbarma dig, ty du är en barmhärtig Gud; ja, förbarma dig, ty vi hava syndat mot dig.
Du tronar ju till evig tid, men vi förgås till evig tid.
Herre, du Allsmäktige, du Israels Gud, hör den bön som uppsändes av de döda bland Israel och av barnen till dem som syndade mot dig, dessa som icke hörde på vad du, deras Gud, hade talat, varför ock olyckan nu vilar på oss.
Tänk icke på våra fäders missgärningar, utan tänk nu i denna tid på din arm och på ditt namn.
Ty du är Herren, vår Gud, och vi vilja prisa dig, o Herre;
det är ju därför som du har ingivit din fruktan i våra hjärtan, så ock förmågan att åkalla ditt namn. Ja, vi vilja prisa dig i det land där vi leva i fångenskap, ty vi hava från våra hjärtan skilt all den orättfärdighet som våra fäder begingo, de som syndade mot dig.
Se, ännu i denna dag leva vi här i vår fångenskap, i det land dit du har fördrivit oss, till att vara ett föremål för smälek och förbannelse, och till att göra bot för alla de missgärningar som våra fäder hava begått, de som avföllo från Herren, vår Gud.»
Hör, o Israel, livets bud, lyssnen, så att I lären förstånd.
Varav kommer det, Israel, varav kommer det att du är i fiendeland,  att du har åldrats i främmande land,  att du har blivit oren likasom de döda,
att du har blivit aktad lik dem som hava farit ned i dödsriket?
Jo, du har övergivit vishetens källa.
Om du hade vandrat på Guds väg,   så skulle du hava fått bo i trygghet för alltid.
Så låt nu lära dig var man finner förstånd,  var man finner styrka och insikt,  för att du tillika må förnimma var man finner lång levnad och liv,  var ljus för ögonen och var frid äro att finna.
Vem har funnit den plats där visheten bor,  och vem har trätt in i hennes förrådshus?
Var äro folkens furstar  och de som härskade över markens djur?
Var äro de som lekte med himmelens fåglar  och samlade silver och guld,  som människorna satte sin lit till?  Ja, det fanns icke någon gräns för deras förvärv.
Var äro de som arbetade i silver med sådan omsorg  att man icke kan utgrunda deras verk?
De hava försvunnit och farit ned i dödsriket,  och andra hava uppstått i deras ställe.
Yngre släkten fingo se ljuset,  och de fingo bo på jorden,  men vishetens väg lärde de icke känna
och förstodo icke hennes stigar;  ej heller deras barn vinnlade sig om henne,  utan de höllo sig fjärran ifrån hennes väg.
Icke hörde man om henne i Kanaan,  och ej skådade man henne i Teman.
Och Hagars barn, som sökte efter insikt på jorden,  köpmännen från Merran och Teman,  och fabeldiktarna och kunskapssökarna -  vishetens väg lärde de icke känna,  och hennes stigar hade de icke i minne.
O Israel, huru stor är icke Guds boning,  och huru vidsträckt det hus som han besitter!
Stort är det och utan ände,  högt är det och utan mått.
Där blevo jättarna till, de allt ifrån urtiden namnkunniga;  väldiga voro de till gestalt, förfarna i att strida.
Men icke var det dessa som Gud utvalde,  och icke var det för dem som han öppnade väg till visheten.
Nej, de förgingos, eftersom de icke hade förstånd,  de förgingos för sin oförnuftighets skull.
Vem har farit upp till himmelen och hämtat visheten  och fört henne ned från molnen?
Vem har farit tvärs över havet och funnit henne,  och vem kan förvärva henne för utvalt guld?
Ingen finnes, som känner hennes väg,  och ingen som aktar på hennes stig.
Men han som vet allting, han känner henne;  han har funnit henne genom sin insikt,  han som har danat jorden för evig tid   och uppfyllt den med fyrfotadjur;
han som sänder ljungelden åstad, och den går,  som kallar på den, och den lyder honom med bävan.
Och stjärnorna lysa på sina poster och glädja sig; 35
han kallar på dem, och de svara: »Här äro vi.»  De lysa med glädje inför honom som har skapat dem.
Sådan är vår Gud;  ingen annan gäller något i jämförelse med honom.
Han utrönte all vishetens väg  och gav henne åt Jakob, sin tjänare,  och åt Israel, sin älskade.Därefter blev hon skådad på jorden  och hade sin umgängelse bland människorna.