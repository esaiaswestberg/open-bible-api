Mina fäders Gud, du barmhärtighetens Herre,  du som har gjort allt genom ditt ord,
och som genom din vishet har danat människan  till att råda över dina skapade verk
och till att styra världen med helighet och rättfärdighet  och till att döma med rättvisa,
giv mig visheten, som tronar vid din sida,  och uteslut mig icke ur dina barns tal.
Jag är ju din tjänare och din tjänarinnas son,  en svag människa, som lever allenast en kort tid,  och som föga förstår lag och rätt.
Ty om än någon gäller såsom fullkomlig inför människors barn,  så är han dock att räkna för intet,  om han saknar den vishet som kommer från dig.
Du har själv utvalt mig till konung över ditt folk  och till domare över dina söner och döttrar.
Du har befallt mig att bygga ett tempel på ditt heliga berg  och ett altare i den stad där du har din boning,  såsom en avbild av det heliga tabernakel  som du har berett redan från begynnelsen.
Men hos dig är visheten, som känner dina verk,  och som var med, när du skapade världen,  hon som vet vad som är dig välbehagligt,  och vad som är rätt efter dina bud.
Sänd ut henne från din heliga himmel,  och skicka henne från din härlighets tron,  för att hon må bistå mig i arbetet,  och för att jag må lära känna vad som är dig till behag.
Ty hon vet och förstår allt,  och hon skall visligt vägleda mig i mina gärningar  och beskydda mig med sin härlighet.
Så skola mina verk täckas dig,  och jag skall kunna styra ditt folk med rättfärdighet  och bliva min faders tron värdig.
Ty vilken människa kan känna Guds råd?  Eller vem kan utgrunda vad Herren vill?
De dödligas tankar äro ju vanmäktiga,  och våra beräkningar äro osäkra.
Ty den förgängliga kroppen tynger ned själen,  och stofthyddan är en börda för den mångtänkande anden.
Allenast med svårighet sluta vi oss till det som är på jorden,  och det som är nära till hands finna vi med möda.  Vem kan då utrannsaka det som är i himmelen?
Och vem har lärt känna ditt råd, om ej du först gav vishet  och sände din helige Ande från höjden?
På sådant sätt hava jordens bebyggare förts på rätta stigar  och människorna lärt det som är välbehagligt för dig;  ja, genom visheten hava de blivit frälsta.  1 Kor 2,16.