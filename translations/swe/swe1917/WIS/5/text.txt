Då skall den rättfärdige stå där med stor frimodighet  inför dem som förtryckte honom,  och som föraktade hans mödor.
När de få se detta, skola de gripas av stor förskräckelse  och betagas av häpnad över hans oväntade frälsning.
De skola ångra sig och säga vid sig själva,  de skola sucka i sin själs ångest:  »Det var denne som vi en gång hade till åtlöje  och till ett smädligt ordspråk, vi dårar.
Hans leverne aktade vi såsom förryckthet  och hans slut såsom någonting nesligt.
Huru har han nu kunnat bliva räknad bland Guds barn,  och huru har han fått sin lott bland de heliga?
Så hava vi då gått vilse från sanningens väg;  rättfärdighetens ljus har icke lyst för oss,  och dess sol har icke gått upp för oss.
Vi mättade vårt begär på orättfärdighetens och fördärvets stigar,  vi vandrade genom väglösa ödemarker,  men Herrens väg lärde vi icke känna.
Vad har nu vårt övermod gagnat oss?  Och vad har rikedom, i förening med högfärd, gjort oss för nytta?
Försvunnet är allt detta såsom en skugga  och såsom ett budskap som snabbt går vidare.
Det är med oss såsom med skeppet som far över det svallande havet:  icke ett spår kan man finna därav, där det gick fram,  ej en väg efter dess köl bland vågorna;
eller såsom med fågeln som flyger genom rymden:  den lämnar icke kvar något intryck däri av sin färd,  den piskar med vingpennornas slag den lätta luften  och klyver den under sin vinande fart,  där den genomilar den på svängda vingar,  intet märke skönjes sedan däri efter flykten;
eller såsom med pilen som skjutes mot målet:  den delade luften flyter strax åter tillsammans,  så att man icke kan märka vilken väg den gick —
på samma sätt blevo vi knappt födda, förrän vi togo en ände,  och något tecken av dygd kunna vi icke visa på,  nej, mitt i vår ondska hava vi blivit förtärda.»
Ty den ogudaktiges hopp är såsom agnar som vinden bortför,  såsom lätt skum som en stormil jagar undan,  såsom rök som försprides av vinden,  såsom det förbleknade minnet av en gäst som stannade en enda dag.
Men de rättfärdiga leva evinnerligen,  och i Herren hava de sin lön,  och den Högste bär omsorg om dem.
Därför skola de få mottaga det härliga konungadömet  och den sköna kronan ur Herrens hand.  Ty med sin högra hand skall han skydda dem,  och med sin arm skall han beskärma dem.
Han skall taga på sig sin nitälskan såsom en krigsrustning  och bruka skapelsen såsom ett hämndvapen mot sina fiender.
Han skall ikläda sig rättfärdigheten såsom ett pansar  och sätta på sig omutlig rätt såsom en hjälm.
Han skall taga heligheten såsom en oövervinnlig sköld
och vässa sin stränga vrede till ett svärd.  Och tillsammans med honom skall hela världen strida mot de vanvettiga:
träffsäkra skola ljungeldarnas pilar fara åstad,  ja, från molnen skola de flyga mot sitt mål såsom från en väl spänd båge,
vredesfyllda skola hagelstenar kastas såsom från en stenslunga,  och havets vatten skall rasa mot dem,  och floderna skola med hast fördränka dem.
Maktens ande skall resa sig upp mot dem,  och såsom en stormvind skall den rensa bort dem.  Så skall orättfärdigheten lägga hela jorden öde  och brottsligheten kullstörta härskares troner.