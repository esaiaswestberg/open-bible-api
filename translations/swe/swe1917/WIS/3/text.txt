Men de rättfärdigas själar äro i Guds hand,  och ingen plåga kan nå dem.
Väl synas de i de dåraktigas ögon vara döda,  och såsom ofärd räknas deras hädanfärd,Mack 7,33; Hebr 12,7.
och deras bortgång från oss såsom undergång;  men de äro i frid.
Ty om de än, efter vad människor mena, bliva straffade,  så är dock deras hopp fyllt av odödlighet,
och sedan de hava agats något litet, få de röna mycken godhet;  Gud satte dem på prov och befann dem sig värdiga.
Såsom guld i degeln prövade han dem,  och såsom en heloffergåva mottog han dem.
I den stund då han ser till dem skola de framträda i glans,  och såsom gnistor bland strå skola de ila fram.
De skola döma hedningarna och råda över folken,  och Herren skall vara deras konung till evig tid.
De som förtrösta på honom, de skola förstå sanningen,  och de trogna skola i kärlek förbliva hos honom.  Ty nåd och barmhärtighet skall vederfaras hans utvalda.
Men de ogudaktiga skola få den näpst deras tankar förtjäna,  då de aktade den rättfärdige för intet och avföllo från Herren.
Ty den som föraktar vishet och tukt är ömkansvärd.  Ja, fåfängt är deras hopp och deras ävlan gagnlös,  och deras gärningar äro till intet nyttiga.
Deras hustrur äro dåraktiga,  och deras barn äro onda;  förbannad är deras avkomma.
Dock, salig är den ofruktsamma som är obefläckad,  som icke vet av syndfullt umgänge;  hon skall undfå frukt, när själarna få sin vedergällning.
Salig är ock den snöpte som ej har förövat syndiga gärningar  eller har haft onda tankar mot Herren;  ty han skall få en utvald nådelön för sin trohet  och den ljuvligaste lott i Herrens tempel.
Ja, dygdens mödor bära härlig frukt,  och visheten är en telning som icke förvissnar.
Men äktenskapsbrytares barn skola ej nå sin mognad,  och avkomma efter syndigt umgänge skall utrotas.
Ty om de än få länge leva, skola de dock räknas för intet,  och deras ålderdom skall på sistone bliva utan heder.
Om de dö tidigt, skola de vara utan hopp och utan tröst på avgörelsens dag.
Ty ett orättfärdigt släkte tager en ond ände.