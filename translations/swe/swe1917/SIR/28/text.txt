Den som hämnas skall få erfara Herrens hämnd;  hans synder skall Herren tillräkna honom utan försköning.
Förlåt din nästa den orätt han har gjort;  då skall ock du få tillgift för dina synder, när du beder.
En människa behåller vrede mot en annan,  och ändå begär hon läkedom av Herren!
Med en människa, som är hennes like, har hon intet förbarmande,  och ändå beder hon om förlåtelse för sina egna synder!
Om den som själv är kött behåller agg mot andra,  vem skall då bringa försoning för hans synder?
Tänk på änden, och hör upp med att hysa fiendskap,  på förgängelse och död, och förbliv vid budorden.
Tänk på budorden, och hys icke agg mot din nästa,  på den Högstes förbund, och överse med andras fel.
Avhåll dig från strid, så skall du synda mindre;  ty en häftig människa upptänder strid,
och en syndare vållar split mellan vänner  och utsår förtal bland dem som leva l frid.
Ju mer bränsle där är, dess häftigare brinner det;  och ju större stridskrafterna äro, dess hetare bliver striden.  Ju mäktigare någon är, dess starkare bliver hans förtörnelse;  och ju rikare någon är, dess högre stiger hans vrede.
En tvist som hastigt bryter lös upptänder eld,  och en strid som hastigt bryter lös kommer blodsutgjutelse åstad.
Om du blåser på en gnista, så flammar den upp,  och om du spottar på den, så slocknar den;  och det ena såväl som det andra kommer från din mun.
Förbannen örontasslaren och den tvetungade,  ty många som levde i frid hava de störtat i fördärvet.
Tredje mans tunga har kommit många på fall  och drivit dem ifrån folk till folk.  Fasta städer har hon rivit ned,  och mäktiga herrars hus har hon omstörtat.
Tredje mans tunga har jagat dugande hustrur från deras hem  och berövat dem deras mödors lön.
Den som aktar på henne, han finner aldrig någon ro  och får icke bo i lugn.
Gisselslag framkalla blånader,  men tungans slag krossa ben.
Många hava fallit för svärdsegg,  dock icke så många som för tungans skull.
Säll är den som har blivit beskärmad för henne,  och som icke har råkat ut för hennes raseri,  som icke har måst släpa på hennes ok  och icke har varit bunden med hennes fjättrar.
Ty hennes ok är ett ok av järn,  och hennes fjättrar äro koppar-fjättrar.
En ond död är den död som hon tillskyndar;  ja, själva dödsriket är att föredraga framför henne.
Över de fromma får hon dock aldrig någon makt,  och de skola icke brännas av hennes låga.
De som övergiva Herren, de falla i hennes våld;  i dem får hon bränsle, så att hon icke slocknar.  Hon slappes lös mot dem såsom ett lejon,  och såsom en panter sliter hon sönder dem.
Upp, hägna in dina ägor med törnhäck,  och sätt dörr och rigel för din mun.
Sätt lås för ditt silver och ditt guld,  och skaffa dig våg och vikt för dina ord.
Var på din vakt, så att du icke slinter genom tungan  och faller omkull i dens åsyn, som ligger i försåt för dig.