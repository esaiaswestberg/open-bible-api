Och efter denne uppstod Natan  och verkade såsom profet i Davids dagar.
Såsom det feta avskiljes från tackoffret,  så var David avskild från andra israeliter.
Han lekte med lejon såsom med killingar  och med björnar såsom med lamm.
Slog han icke i sin ungdom ihjäl jätten  och tog så bort försmädelsen ifrån folket,  i det han lyfte sin hand med slungstenen  och slog Goljats stolta skryt till marken?  Ja, han åkallade Herren, dens Högste,  och Herren lade styrka i hans högra hand,  till att nedgöra den starke kämpen  och till att upphöja hans folks horn.

Så ärade man honom för de tio tusens skull  och prisade honom för den välsignelse han hade undfått av Herren,  under det man hembjöd åt honom ärans krona.
Ty han slog i grund fienderna runt omkring  och tillintetgjorde filistéerna, som stodo honom emot;  ja, ända till denna dag har han krossat deras horn.
Vid allt vad han företog sig hembar han tacksägelse  åt den helige Högste med sköna ord.  Av allt sitt hjärta sjöng han,  och han hade sin Skapare kär.
Sångare ställde han upp framför altaret  och lät genom deras röster ljuvliga sånger klinga.
Han förlänade glans åt festerna  och inrättade välordnade högtider året igenom;  man prisade vid dem Herrens heliga namn,  så att helgedomen genljöd därav ända ifrån morgonen.
Herren borttog hans synder  och upphöjde för evigt hans horn;  han slöt med honom ett förbund angående konungadömet  och förlänade honom ärans tron i Israel.
Efter honom uppstod hans vise son,  som för hans skull fick hava ro vida omkring.
Salomo fick vara konung under en tid av fred,  och Gud gav honom ro på alla sidor,  för att han skulle uppföra ett hus i hans namn  och grunda en helgedom för evärdlig tid.
Huru vis var du icke i din ungdom!  Fylld, såsom en flod, var du av insikt.
Din ande omfattade hela jorden,  och du uppfyllde den med sinnrika ordspråk.
Till avlägsna öar nådde ditt rykte,  och du blev älskad för den fred som du beredde.
Genom dina sånger, liknelser och ordspråk  och genom din uttydningskonst väckte du beundran i länderna.
I Herren Guds namn,  hans som kallas Israels Gud,  samlade du guld såsom tenn  och hopade silver såsom bly.
Men du skänkte din kraft åt kvinnor  och lät dem få väldet över din kropp.
Du satte en fläck på din ära  och vanhelgade din säd.  Så drog du vrede över dina barn  och vållade bitter grämelse för din dårskaps skull.
Därför blev nu väldet delat,  och ur Efraim framgick ett gensträvigt rike.
Men Herren låter aldrig sin barmhärtighet fara,  och aldrig låter han något av sina verk bliva till intet.  Aldrig utplånar han sin utvaldes avkomma;  nej, han utrotar aldrig dens barn, som älskar honom.  Så gav han ock åt Jakob en kvarleva  och åt David en telning, som utgick från honom.
Och Salomo gick till vila hos sina fäder  och lämnade efter sig sin son,  stor i dårskap och liten i förstånd,  Roboam, som genom sitt rådslut bragte folket till att avfalla.  Så kom ock Jeroboam, Nabats son, som förledde Israel till synd  och öppnade för Efraim syndens väg.
Och folkets synder förökades storligen,  så att de blevo bortförda från sitt land.
Ja, de foro efter allt slags ondska,  intill dess straffdomen kom över dem.