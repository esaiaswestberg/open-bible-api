O död, huru bitter är icke tanken på dig  för en människa som lever i ro bland sina ägodelar,  för en man som njuter ostört lugn och har framgång i allt,  och som ännu förmår göra sig till godo bordets läckerheter!
O död, huru ljuv är icke din lott  för en människa som är behövande och orkeslös,  för den som är utgammal och bekymrar sig för allting,  och för den som är missmodig och har uppgivit hoppet!
Räds icke för dödens lott;  tänk på dem som voro före dig och dem som komma efter dig.
Denna lott är av Herren bestämd för allt levande.  Varför skulle du då vara gensträvig mot den Högstes beslut?  Du må få leva tio år eller hundra eller tusen -  i dödsriket höres intet klander över levnadens längd.
Vederstyggliga barn äro syndarnas barn,  sådana som dväljas i de ogudaktigas boningar.
För syndarnas barn går deras arv om intet,  och vid deras avkomma låder beständig skam.
En ogudaktig fader bliver bannad av sina barn,  därför att de få utstå skam för hans skull.
Ve eder, I ogudaktige,  I som haven övergivit den Högstes lag!
Ty när I föröken eder, sker det till fördärv,  och när I själva bliven födda, sker det till förbannelse;  och när I dön, bliver förbannelse eder del.
Såsom allt som är av jord vänder åter till jorden,  så gå de ogudaktiga ifrån förbannelse till fördärv.
Människors sorg gäller de dödas kroppar,  men ett gott namn varder icke utplånat.
Var rädd om ditt namn, ty det får du längre behålla  än rika gyllene skatter i tusental.
Ett gott livs dagar äro lätt räknade,  men ett gott namn förbliver evinnerligen.
Mina barn, bevaren stilla min undervisning.  Men dold vishet och förborgad skatt,  vartill gagna de båda?
Bättre är den som döljer sin dårskap än den som döljer sin vishet.
Alltså, kännen blygsel i enlighet med mina ord.  Ty icke all blygsel är berättigad,  och icke allt bliver av alla med rätta ansett för gott.
Blygens inför fader och moder för otukt,  inför styresman och makthavande för lögn,
inför domare och överhetsperson för förseelser,  inför menighet och folkförsamling för lagbrott,  inför medbröder och vän för orättrådighet,
inför folket på den ort där du vistas, för stöld;  blygs för att bryta ed och fördrag  och för att stödja dig på armbågen, när du äter,  och för att ställa dig skymfligt avvisande, när det gäller att taga eller giva;
blygs inför den som hälsar för att icke hälsa igen,  för att se på en lösaktig kvinna
och för att vända ansiktet bort ifrån en frände;  för att undandraga någon hans andel och lott  och för att beskåda en annan mans hustru;
för att hava för mycket att skaffa med din tjänstekvinna - ställ dig icke vid hennes bädd -;  blygs inför vänner för hårt tilltal - tala ej hårda ord, sedan du har givit en gåva -;