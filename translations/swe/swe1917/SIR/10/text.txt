En vis furste håller sitt folk i tukt,  och där en förståndig man styr, där råder god ordning.
Sådan fursten är, sådana äro hans tjänare,  och sådan styresmannen i en stad är, sådana äro alla dess inbyggare.
En ovis konung bereder sitt folks fördärv,  men en stad bliver folkrik genom de mäktiges insikt.
I Herrens hand ligger makten över jorden,  och när tiden är inne, sätter han rätte mannen till härskare över den.
I Herrens hand ligger en mans framgång,  och han förlänar ämbetsmannen hans ära.
Vredgas ej på din nästa, vad orätt som än sker dig;  och när våldsgärningar begås mot dig, så håll dig stilla.
Både inför Herren och inför människor är övermod förhatligt,  och att kränka någons rätt är synd inför både honom och dem.
Herradömet flyttas över från ett folk till ett annat  för missgärningars och våldshandlingars och vinningslystnads skull.
Varför förhäver sig den som stoft och aska,  ja, den vilkens inälvor kunna giva sig ut, medan han ännu lever?
Långvarig är sjukdomen; den gäckar läkarens konst:  i dag är han konung, i morgon är han död!
Ty när en människa dör,  då bliva kryp, smådjur och maskar hennes lott.
Övermodet begynner med att en människa avfaller från Herren,  och med att hennes hjärta viker av ifrån hennes Skapare.
Ty synden är övermodets begynnelse,  och den som håller fast vid synden, av honom flödar styggelse.  Fördenskull har Herren låtit underliga hemsökelser drabba de övermodiga,  och han har förgjort dem i grund.
Härskares troner har Herren störtat omkull  och uppsatt ödmjuka män i deras ställe.
Folk har Herren ryckt upp med rötterna  och i deras ställe planterat dem som voro ringa.
Befolkade länder har Herren förhärjat,  han har förgjort dem ända ned till jordens grundvalar.
Han har bortryckt deras inbyggare från människors tal och förgjort dem,  och han har utplånat deras åminnelse på jorden.
Icke är övermodet skapat för människor  eller häftig vrede för dem som äro födda av kvinnor.
Vilket släkte är ärofullt? Människors släkte.  Vilket släkte är ärofullt? Deras som frukta Herren.  Vilket släkte är ärelöst? Människors släkte.  Vilket släkte är ärelöst? Deras som överträda buden.
Bland bröder är den ärad, som är deras hövding,  så ock i Herrens ögon de som frukta honom.

Den rike, den ansedde, den fattige -  allas berömmelse är Herrens fruktan.
Det är icke rätt att förakta en fattig man som är vis,  ej heller höves det att ära en syndare.
Stormannen, domaren och den mäktige bliva ärade;  men ingen bland dem är större än den som fruktar Herren.
En träl som är vis få fria män tjäna,  och den som är förståndig knorrar icke däröver.
Ställ dig icke vis, när du skall utföra ditt arbete,  och håll dig ej förnäm, när du är i trångmål.
Bättre är den som arbetar och har allting i överflöd  än den som håller sig förnäm och lider brist på bröd.
Min son, ära dig själv i all ödmjukhet, och tillräkna dig själv heder efter förtjänst.
Vem skall skaffa den rätt, som gör orätt mot sig själv,  och vem skall ära den som missaktar sitt eget liv?
Den fattige bliver ärad på grund av sitt förstånd,  och den rike bliver ärad på grund av sin rikedom.
Men om någon bliver ärad såsom fattig, huru mycket mer då såsom rik!  Och om någon är ärelös såsom rik, huru mycket mer då såsom fattig!