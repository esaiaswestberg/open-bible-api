En arbetare som är hemfallen åt dryckenskap bliver icke rik;  den som föraktar det ringa, han kommer inom kort på obestånd.
Vin och kvinnor leda förståndiga män på avvägar,  och den som håller sig till skökor, han är besinningslös mer än dessa.
Han skall bliva ett byte för förruttnelse och maskar,  ja, en besinningslös människa skall ryckas bort.
Den som är för snartrogen, han är lättsinnig,  och den som så försyndar sig, han felar mot sig själv.
Den som glades över ondskan drager över sig dom,
men den som hatar skvaller, han slipper mycket ont.
För aldrig vidare vad någon har sagt;  du skall alls intet förlora därpå.
Omtala det icke, vare sig för vän eller ovän;  håll det dolt, såframt du därmed icke begår synd.
Ty när man väl har hört dig, tager man sig i akt för dig,  och vid lägligt tillfälle skall man låta dig känna sitt hat.
Har du hört ett rykte, låt det då dö med dig;  var lugn, du kommer icke att sprängas sönder därav.
För ett ryktes skull gripes en dåre av födslovåndor,  såsom en barnaföderska för fostrets skull.
Likt en pil som har fastnat i låret  är ett rykte som har kommit in i en dåres inre.
Tag din vän i förhör;  kanhända är han icke skyldig.  Men om han är skyldig, så tillrättavisa honom,  för att han icke må fela på nytt.
Tag din nästa i förhör;  kanhända har han icke sagt det.  Men om han har sagt det, så tillrättavisa honom,  för att han icke må göra det en gång till.
Tag din vän i förhör; ty ofta är förtalet framme.  Och tro icke allt vad som säges.
Mången förgår sig, men utan ond avsikt.  Och vem har icke syndat med sin tunga?
Tag din nästa i förhör, innan du talar strängt till honom,  och lämna rum för den Högstes lag.


Ingen vishet finnes utan Herrens fruktan,  och till visheten hör alltid att man gör efter lagen.

Men vishet är ej att vara förfaren i ondska,  och syndares rådklokhet är icke förstånd.
Mången gång är vishet styggelse,  och mången dåre har föga av ondska.
Bättre är att vara gudfruktig, om ock underlägsen i insikt,  än att vara rik på förstånd, men tillika överträda lagen.
Mången gång är skarpsinnig klokskap orättfärdig,  och mången handlar vrångt för att bringa rätten i dagen.
Mången går nedböjd i sorgdräkt,  medan hans inre är fullt av svek.
Han hänger huvudet och låtsar sig vara döv på ena örat,  men när han är obemärkt, överraskar han dig.
Och om han hindras att försynda sig mot dig av brist på kraft,  skall han dock göra dig illa, så snart han får tillfälle.
På utseendet kännes mannen,  och den vise kännes på sitt sätt att skicka sig.
Klädseln och skrattet och gången,  de röja vem och hurudan en människa är.