Var icke svartsjuk på hustrun i din famn,  och giv henne ej en dålig lärdom, dig själv till skada.
Giv dig icke så hän åt en kvinna,  att hon helt tager väldet över dig.
Sök ej en lättfärdig kvinnas umgänge,  på det att du icke må falla i hennes snaror.
Var ej för mycket tillsammans med en harpospelerska,  på det att du icke må fångas genom hennes konster.
Tag dig till vara för att betrakta en jungfru,  ty du kunde råka illa ut och få betala böter för hennes skull.
Giv dig icke hän åt skökor,  på det att du ej må förspilla ditt arv.
Gå icke omkring och speja på gatorna i staden,  och stryk ej omkring på dess ensliga platser.
Vänd ditt öga bort ifrån en fager kvinna,  och betrakta ej en främmande kvinnas skönhet.  Genom kvinnoskönhet hava många blivit förvillade,  och genom den bliver älskog upptänd såsom eld.
Sitt alls icke tillsammans med en gift kvinna,  och håll inga dryckesgillen i sällskap med en sådan,  på det att icke ditt hjärta må vända sig till henne  och du i ditt blod fara ned i fördärvet.
Övergiv icke en gammal vän,  ty en ny kan ej förliknas vid honom.  En ny vän är såsom nytt vin:  när det bliver gammalt, dricker du det med förnöjelse.
Avundas icke en syndare hans härlighet,  ty du vet icke vilken ände det skall taga med honom.
Finn ej heller ditt behag i de ogudaktigas välgång;  tänk därpå att de ej skola gå fria ända till sin grav.
Håll dig fjärran ifrån den som har makt att döda,  så skall du icke behöva känna fruktan för ditt liv.  Men kommer du i hans närhet, så förgå dig ej,  på det att han icke må beröva dig livet.  Besinna väl att du går fram mitt ibland snaror  och vandrar omkring på fästningstinnar.
Sök lära känna din nästa så mycket du förmår,  och gå till råds med dem som äro visa.
Allenast med de förståndiga må du giva dig i samtal,  och allt vad du talar om må gälla den Högstes lag.
Rättfärdiga män vare dina bordskamrater,  och i Herrens fruktan må du hava din berömmelse.
Konstnärens hand gör verket prisat,  och fursten aktas vis för sina ords skull.
En munvig man är fruktad i sin stad,  och den som är obetänksam i sina ord, han gör sig förhatlig.