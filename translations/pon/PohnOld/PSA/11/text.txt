I LIKI Ieowa, a menda komail indang ngen i: Piridalang pon omail nana dueta manpir amen?
Pwe kilang, me doo sang Kot akan kaonopadar kasik katieu o pwilikidi ar kanang en kasik katieu pon sal o, pwen rir kasikiedi me melel ni mongiong arail.
Pwe ma ur akan rongk pasang, da me aramas pung en wiada?
Ieowa kotikot nan tanpas a saraui, mol en Ieowa mimi nanlang, silang i kin mamasani sili, kil en silang i kin sosong aramas akan.
Ieowa kotin song me pung, ap kotin tataki me sapung o morsued.
A pan kotin kamoredi ong me doo sang Kot akan liol, o kisiniai, o swepel, o a pan katinge kin irail melimel.
Ieowa me pung o a kotin pok ong me pung. Silang i irerong ong me melel o.