И егда приближишася во Иерусалим и приидоша в Вифсфагию к горе Елеонстей, тогда Иисус посла два ученика,
глаголя има: идита в весь, яже прямо вама: и абие обрящета осля привязано, и жребя с ним: отрешивша приведита Ми:
и аще вама кто речет что, речета, яко Господь ею требует: абие же послет я.
Сие же все бысть, да сбудется реченное пророком, глаголющим:
рцыте дщери Сионове: се, Царь твой грядет тебе кроток, и всед на осля и жребя, сына подяремнича.
Шедша же ученика и сотворша, якоже повеле има Иисус,
приведоста осля и жребя: и возложиша верху ею ризы своя, и вседе верху их.
Множайшии же народи постилаху ризы своя по пути: друзии же резаху ветви от древ и постилаху по пути.
Народи же предходящии (ему) и вследствующии зваху, глаголюще: осанна Сыну Давидову: благословен Грядый во имя Господне: осанна в вышних.
И вшедшу Ему во Иерусалим, потрясеся весь град, глаголя: кто есть Сей?
Народи же глаголаху: Сей есть Иисус Пророк, иже от Назарета Галилейска.
И вниде Иисус в церковь Божию и изгна вся продающыя и купующыя в церкви, и трапезы торжником испроверже и седалища продающих голуби,
и глагола им: писано есть: храм Мой храм молитвы наречется: вы же сотвористе и вертеп разбойником.
И приступиша к Нему хромии и слепии в церкви: и изцели их.
Видевше же архиерее и книжницы чудеса, яже сотвори, и отроки зовущя в церкви и глаголющя: осанна Сыну Давидову, негодоваша
и реша Ему: слышиши ли, что сии глаголют? Иисус же рече им: ей: несте ли чли николиже, яко из уст младенец и ссущих совершил еси хвалу?
И оставль их, изыде вон из града в Вифанию и водворися ту.
Утру же возвращься во град, взалка:
и узрев смоковницу едину при пути, прииде к ней, и ничтоже обрете на ней, токмо листвие едино, и глагола ей: да николиже от тебе плода будет во веки. И абие изсше смоковница.
И видевше ученицы дивишася, глаголюще: како абие изсше смоковница?
Отвещав же Иисус рече им: аминь глаголю вам: аще имате веру и не усумнитеся, не токмо смоковничное сотворите, но аще и горе сей речете: двигнися и верзися в море, будет:
и вся, елика аще воспросите в молитве верующе, приимете.
И пришедшу Ему в церковь, приступиша к Нему учащу архиерее и старцы людстии, глаголюще: коею властию сия твориши? И кто Ти даде власть сию?
Отвещав же Иисус рече им: вопрошу вы и Аз слово едино: еже аще речете Мне, и Аз вам реку, коею властию сия творю:
крещение Иоанново откуду бе? С небесе ли, или от человек? Они же помышляху в себе, глаголюще: аще речем, с небесе: речет нам: почто убо не веровасте ему?
Аще ли речем, от человек: боимся народа: вси бо имут Иоанна яко пророка.
И отвещавше Иисусови реша: не вемы. Рече им и Той: ни Аз вам глаголю, коею властию сия творю.
Что же ся вам мнит? Человек некий имяше два сына, и пришед к первому, рече: чадо, иди днесь, делай в винограде моем.
Он же отвещав рече: не хощу: последи же раскаявся, иде.
И приступль к другому, рече такоже. Он же отвещав рече: аз, господи (иду): и не иде.
Кий от обою сотвори волю отчу? Глаголаша Ему: первый. Глагола им Иисус: аминь глаголю вам, яко мытари и любодейцы варяют вы в Царствии Божии:
прииде бо к вам Иоанн (Креститель) путем праведным, и не веровасте ему, мытари же и любодейцы вероваша ему: вы же видевше, не раскаястеся последи веровати ему.
Ину притчу слышите. Человек некий бе домовит, иже насади виноград, и оплотом огради его, и ископа в нем точило, и созда столп, и вдаде и делателем, и отиде.
Егда же приближися время плодов, посла рабы своя к делателем прияти плоды его:
и емше делателе рабов его, оваго убо биша, оваго же убиша, оваго же камением побиша.
Паки посла ины рабы множайшя первых: и сотвориша им такоже.
Последи же посла к ним сына своего, глаголя: усрамятся сына моего.
Делателе же видевше сына, реша в себе: сей есть наследник: приидите, убием его и удержим достояние его.
И емше его изведоша вон из винограда и убиша.
Егда убо приидет господин винограда, что сотворит делателем тем?
Глаголаша Ему: злых зле погубит их, и виноград предаст иным делателем, иже воздадят ему плоды во времена своя.
Глагола им Иисус: несте ли чли николиже в Писаниих: камень, егоже не в ряду сотвориша зиждущии, сей бысть во главу угла? От Господа бысть сие, и есть дивно во очию вашею.
Сего ради глаголю вам, яко отимется от вас Царствие Божие и дастся языку творящему плоды его:
и падый на камени сем сокрушится: а на немже падет, сотрыет и.
И слышавше архиерее и фарисее притчи Его, разумеша, яко о них глаголет:
и ищуще Его яти, убояшася народа, понеже яко Пророка Его имеяху.