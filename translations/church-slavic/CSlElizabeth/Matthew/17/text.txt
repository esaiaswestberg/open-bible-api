И по днех шестих поят Иисус Петра и Иакова и Иоанна брата его, и возведе их на гору высоку едины,
и преобразися пред ними: и просветися лице Его яко солнце, ризы же Его быша белы яко свет.
И се, явистася им Моисей и Илиа, с Ним глаголюща.
Отвещав же Петр рече (ко) Иисусови: Господи, добро есть нам зде быти: аще хощеши, сотворим зде три сени, Тебе едину, и Моисеови едину, и едину Илии.
Еще (же) ему глаголющу, се, облак светел осени их: и се, глас из облака глаголя: Сей есть Сын Мой Возлюбленный, о Немже благоволих: Того послушайте.
И слышавше ученицы падоша ницы и убояшася зело.
И приступль Иисус прикоснуся их и рече: востаните и не бойтеся.
Возведше же очи свои, ни когоже видеша, токмо Иисуса единаго.
И сходящым им с горы, заповеда им Иисус, глаголя: ни комуже поведите видения, дондеже Сын Человеческий из мертвых воскреснет.
И вопросиша Его ученицы Его, глаголюще: что убо книжницы глаголют, яко Илии подобает приити прежде?
Иисус же отвещав рече им: Илиа убо приидет прежде и устроит вся:
глаголю же вам, яко Илиа уже прииде, и не познаша его, но сотвориша о нем, елика восхотеша: тако и Сын Человеческий имать пострадати от них.
Тогда разумеша ученицы, яко о Иоанне Крестители рече им.
И пришедшым им к народу, приступи к Нему человек, кланяяся Ему
и глаголя: Господи, помилуй сына моего, яко на новы месяцы беснуется и зле страждет: множицею бо падает во огнь и множицею в воду:
и приведох его ко учеником Твоим, и не возмогоша его изцелити.
Отвещав же Иисус рече: о, роде неверный и развращенный, доколе буду с вами? Доколе терплю вам? Приведите Ми его семо.
И запрети ему Иисус, и изыде из него бес: и изцеле отрок от часа того.
Тогда приступльше ученицы ко Иисусу на едине, реша: почто мы не возмогохом изгнати его?
Иисус же рече им: за неверствие ваше: аминь бо глаголю вам: аще имате веру яко зерно горушно, речете горе сей: прейди отсюду тамо, и прейдет: и ничтоже невозможно будет вам:
сей же род не исходит, токмо молитвою и постом.
Живущым же им в Галилеи, рече им Иисус: предан имать быти Сын Человеческий в руце человеком,
и убиют Его, и в третий день востанет. И скорбни быша зело.
Пришедшым же им в Капернаум, приступиша приемлющии дидрахмы к Петрови и реша: Учитель ваш не даст ли дидрахмы?
Глаголя: ей. И егда вниде в дом, предвари его Иисус, глаголя: что ти мнится, Симоне? Царие земстии от киих приемлют дани или кинсон? От своих ли сынов, или от чужих?
Глагола Ему Петр: от чужих. Рече ему Иисус: убо свободни суть сынове:
но да не соблазним их, шед на море, верзи удицу, и, юже прежде имеши рыбу, возми: и отверз уста ей, обрящеши статир: той взем даждь им за Мя и за ся.