В то время иде Иисус в субботы сквозе сеяния: ученицы же Его взалкаша и начаша востерзати класы и ясти.
Фарисее же видевше реша Ему: се, ученицы Твои творят, егоже не достоит творити в субботу.
Он же рече им: несте ли чли, что сотвори Давид, егда взалка сам и сущии с ним?
Како вниде в храм Божий и хлебы предложения снеде, ихже не достойно бе ему ясти, ни сущым с ним, токмо иереем единым?
Или несте чли в законе, яко в субботы священницы в церкви субботы сквернят и неповинни суть?
Глаголю же вам, яко церкве боле есть зде:
аще ли бысте ведали, что есть: милости хощу, а не жертвы, николиже убо бысте осуждали неповинных:
господь бо есть и субботы Сын Человеческий.
И прешед оттуду, прииде на сонмище их.
И се, человек бе ту, руку имый суху. И вопросиша Его, глаголюще: аще достоит в субботы целити? Да на Него возглаголют.
Он же рече им: кто есть от вас человек, иже имать овча едино, и аще впадет сие в субботы в яму, не имет ли е и измет?
Кольми убо лучши есть человек овчате? Темже достоит в субботы добро творити.
Тогда глагола человеку: простри руку твою. И простре: и утвердися цела яко другая.
Фарисее же шедше совет сотвориша на Него, како Его погубят. Иисус же разумев отиде оттуду.
И по Нем идоша народи мнози, и изцели их всех:
и запрети им, да не яве Его творят:
яко да сбудется реченное Исаием пророком, глаголющим:
се, Отрок Мой, Егоже изволих, Возлюбленный Мой, Наньже благоволи душа Моя: положу дух Мой на Нем, и суд языком возвестит:
не преречет, ни возопиет, ниже услышит кто на распутиих гласа Его:
трости сокрушенны не преломит и лена внемшася не угасит, дондеже изведет в победу суд:
и на имя Его языцы уповати имут.
Тогда приведоша к Нему беснующася слепа и нема: и изцели его, яко слепому и немому глаголати и глядати.
И дивляхуся вси народи глаголюще: еда Сей есть (Христос) сын Давидов?
Фарисее же слышавше реша: Сей не изгонит бесы, токмо о веельзевуле князи бесовстем.
Ведый же Иисус мысли их, рече им: всякое царство раздельшееся на ся запустеет, и всяк град или дом разделивыйся на ся не станет.
И аще сатана сатану изгонит, на ся разделился есть: како убо станет царство его?
И аще Аз о веельзевуле изгоню бесы, сынове ваши о ком изгонят? Сего ради тии вам будут судии.
Аще ли же Аз о Дусе Божии изгоню бесы, убо постиже на вас Царствие Божие.
Или како может кто внити в дом крепкаго и сосуды его расхитити, аще не первее свяжет крепкаго, и тогда дом его расхитит?
Иже несть со Мною, на Мя есть: и иже не собирает со Мною, расточает.
Сего ради глаголю вам: всяк грех и хула отпустится человеком: а яже на Духа хула не отпустится человеком:
и иже аще речет слово на Сына Человеческаго, отпустится ему: а иже речет на Духа Святаго, не отпустится ему ни в сей век, ни в будущий.
Или сотворите древо добро и плод его добр: или сотворите древо зло и плод его зол: от плода бо древо познано будет.
Порождения ехиднова, како можете добро глаголати, зли суще? От избытка бо сердца уста глаголют.
Благий человек от благаго сокровища износит благая: и лукавый человек от лукаваго сокровища износит лукавая.
Глаголю же вам, яко всяко слово праздное, еже аще рекут человецы, воздадят о нем слово в день судный:
от словес бо своих оправдишися и от словес своих осудишися.
Тогда отвещаша нецыи от книжник и фарисей, глаголюще: Учителю, хощем от Тебе знамение видети.
Он же отвещав рече им: род лукав и прелюбодей знамения ищет, и знамение не дастся ему, токмо знамение Ионы пророка:
якоже бо бе Иона во чреве китове три дни и три нощы, тако будет и Сын Человеческий в сердцы земли три дни и три нощы.
Мужие Ниневитстии востанут на суд с родом сим и осудят его, яко покаяшася проповедию Иониною: и се, боле Ионы зде.
Царица южская востанет на суд с родом сим и осудит и, яко прииде от конец земли слышати премудрость Соломонову: и се, боле Соломона зде.
Егда же нечистый дух изыдет от человека, преходит сквозе безводная места, ищя покоя, и не обретает:
тогда речет: возвращуся в дом мой, отнюдуже изыдох. И пришед обрящет празден, пометен и украшен:
тогда идет и поймет с собою седмь иных духов лютейших себе, и вшедше живут ту: и будут последняя человеку тому горша первых. Тако будет и роду сему лукавому.
Еще же Ему глаголющу к народом, се, Мати (Его) и братия Его стояху вне, ищуще глаголати Ему.
Рече же некий Ему: се, Мати Твоя и братия Твоя вне стоят, хотяще глаголати Тебе.
Он же отвещав рече ко глаголющему Ему: кто есть Мати Моя, и кто суть братия Моя?
И простер руку Свою на ученики Своя, рече: се, мати Моя и братия Моя:
иже бо аще сотворит волю Отца Моего, Иже есть на небесех, той брат Мой, и сестра, и мати (Ми) есть.