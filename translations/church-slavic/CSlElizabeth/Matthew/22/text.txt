И отвещав Иисус, паки рече им в притчах, глаголя:
уподобися Царствие Небесное человеку царю, иже сотвори браки сыну своему
и посла рабы своя призвати званныя на браки: и не хотяху приити.
Паки посла ины рабы, глаголя: рцыте званным: се, обед мой уготовах, юнцы мои и упитанная исколена, и вся готова: приидите на браки.
Они же небрегше отидоша, ов убо на село свое, ов же на купли своя:
прочии же емше рабов его, досадиша им и убиша их.
И слышав царь той разгневася, и послав воя своя, погуби убийцы оны и град их зажже.
Тогда глагола рабом своим: брак убо готов есть, званнии же не быша достойни:
идите убо на исходища путий, и елицех аще обрящете, призовите на браки.
И изшедше раби они на распутия, собраша всех, елицех обретоша, злых же и добрых: и исполнися брак возлежащих.
Вшед же царь видети возлежащих, виде ту человека не оболчена во одеяние брачное,
и глагола ему: друже, како вшел еси семо не имый одеяния брачна? Он же умолча.
Тогда рече царь слугам: связавше ему руце и нозе, возмите его и вверзите во тму кромешнюю: ту будет плачь и скрежет зубом:
мнози бо суть звани, мало же избранных.
Тогда шедше фарисее, совет восприяша, яко да обольстят Его словом.
И посылают к Нему ученики своя со иродианы, глаголюще: Учителю, вемы, яко истинен еси, и пути Божию воистинну учиши, и нерадиши ни о комже: не зриши бо на лице человеком:
рцы убо нам, что Ти ся мнит? Достойно ли есть дати кинсон кесареви, или ни?
Разумев же Иисус лукавство их, рече: что Мя искушаете, лицемери?
Покажите Ми златицу кинсонную. Они же принесоша Ему пенязь.
И глагола им: чий образ сей и написание?
(И) глаголаша Ему: кесарев. Тогда глагола им: воздадите убо кесарева кесареви, и Божия Богови.
И слышавше дивишася: и оставльше Его отидоша.
В той день приступиша к Нему саддукее, иже глаголют не быти воскресению, и вопросиша Его,
глаголюще: Учителю, Моисей рече: аще кто умрет не имый чад, (да) поймет брат его жену его и воскресит семя брата своего:
беша же в нас седмь братия: и первый оженься умре, и не имый семене, остави жену свою брату своему:
такожде же и вторый, и третий, даже до седмаго:
последи же всех умре и жена:
в воскресение убо, котораго от седмих будет жена? Вси бо имеша ю.
Отвещав же Иисус рече им: прельщаетеся, не ведуще Писания, ни силы Божия:
в воскресение бо ни женятся, ни посягают, но яко Ангели Божии на небеси суть:
о воскресении же мертвых несте ли чли реченнаго вам Богом, глаголющим:
Аз есмь Бог Авраамов, и Бог Исааков, и Бог Иаковль? Несть Бог Бог мертвых, но (Бог) живых.
И слышавше народи дивляхуся о учении Его.
Фарисее же слышавше, яко посрами саддукеи, собрашася вкупе.
И вопроси един от них законоучитель, искушая Его и глаголя:
Учителю, кая заповедь болши (есть) в законе?
Иисус же рече ему: возлюбиши Господа Бога твоего всем сердцем твоим, и всею душею твоею, и всею мыслию твоею:
сия есть первая и болшая заповедь:
вторая же подобна ей: возлюбиши искренняго твоего яко сам себе:
в сию обою заповедию весь закон и пророцы висят.
Собравшымся же фарисеом, вопроси их Иисус,
глаголя: что вам мнится о Христе? Чий есть Сын? Глаголаша Ему: Давидов.
Глагола им: како убо Давид Духом Господа Его нарицает, глаголя:
рече Господь Господеви моему: седи одесную Мене, дондеже положу враги Твоя подножие ногама Твоима?
Аще убо Давид нарицает Его Господа, како сын ему есть?
И никтоже можаше отвещати Ему словесе: ниже смеяше кто от того дне вопросити Его ктому.