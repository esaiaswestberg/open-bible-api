И бысть, егда соверши Иисус заповедая обеманадесяте ученикома Своима, прейде оттуду учити и проповедати во градех их.
Иоанн же слышав во узилищи дела Христова, посла два от ученик своих,
рече Ему: Ты ли еси Грядый, или иного чаем?
И отвещав Иисус рече има: шедша возвестита Иоаннови, яже слышита и видита:
слепии прозирают и хромии ходят, прокаженнии очищаются и глусии слышат, мертвии востают и нищии благовествуют:
и блажен есть, иже аще не соблазнится о Мне.
Тема же исходящема, начат Иисус народом глаголати о Иоанне: чесо изыдосте в пустыню видети? Трость ли ветром колеблему?
Но чесо изыдосте видети? Человека ли в мягки ризы облеченна? Се, иже мягкая носящии, в домех царских суть.
Но чесо изыдосте видети? Пророка ли? Ей, глаголю вам, и лишше пророка.
Сей бо есть, о немже есть писано: се, Аз посылаю Ангела Моего пред лицем Твоим, иже уготовит путь Твой пред Тобою.
Аминь глаголю вам, не воста в рожденных женами болий Иоанна Крестителя: мний же во Царствии Небеснем болий его есть.
От дний же Иоанна Крестителя доселе Царствие Небесное нудится, и нуждницы восхищают е:
вси бо пророцы и закон до Иоанна прорекоша.
И аще хощете прияти, той есть Илиа хотяй приити:
имеяй ушы слышати да слышит.
Кому же уподоблю род сей? Подобен есть детем седящым на торжищих, и возглашающым другом своим
и глаголющым: пискахом вам, и не плясасте: плакахом вам, и не рыдасте.
Прииде бо Иоанн ни ядый, ни пияй: и глаголют: беса имать.
Прииде Сын Человеческий ядый и пияй: и глаголют: се, человек ядца и винопийца, мытарем друг и грешником. И оправдися премудрость от чад своих.
Тогда начат Иисус поношати градовом, в нихже быша множайшыя силы Его, зане не покаяшася:
горе тебе, Хоразине, горе тебе, Вифсаидо: яко аще в Тире и Сидоне быша силы были бывшыя в вас, древле убо во вретищи и пепеле покаялися быша:
обаче глаголю вам Тиру и Сидону отраднее будет в день судный, неже вам.
И ты, Капернауме, иже до небес вознесыйся, до ада снидеши: зане аще в Содомех быша силы были бывшыя в тебе, пребыли убо быша до днешняго дне:
обаче глаголю вам, яко земли Содомстей отраднее будет в день судный, неже тебе.
В то время отвещав Иисус рече: исповедаютися, Отче, Господи небесе и земли, яко утаил еси сия от премудрых и разумных и открыл еси та младенцем:
ей, Отче, яко тако бысть благоволение пред Тобою.
Вся Мне предана суть Отцем Моим: и никтоже знает Сына, токмо Отец: ни Отца кто знает, токмо Сын, и емуже аще волит Сын открыти.
Приидите ко Мне вси труждающиися и обремененнии, и Аз упокою вы:
возмите иго Мое на себе и научитеся от Мене, яко кроток есмь и смирен сердцем: и обрящете покой душам вашым:
иго бо Мое благо, и бремя Мое легко есть.