Тогда уподобися Царствие Небесное десятим девам, яже прияша светилники своя и изыдоша в сретение жениху:
пять же бе от них мудры и пять юродивы.
Юродивыя же, приемшя светилники своя, не взяша с собою елеа:
мудрыя же прияша елей в сосудех со светилники своими:
коснящу же жениху, воздремашася вся и спаху.
Полунощи же вопль бысть: се, жених грядет, исходите в сретение его.
Тогда восташа вся девы тыя и украсиша светилники своя.
Юродивыя же мудрым реша: дадите нам от елеа вашего, яко светилницы наши угасают.
Отвещаша же мудрыя, глаголющя: еда како не достанет нам и вам: идите же паче к продающым и купите себе.
Идущым же им купити, прииде жених: и готовыя внидоша с ним на браки, и затворены быша двери.
Последи же приидоша и прочыя девы, глаголющя: Господи, Господи, отверзи нам.
Он же отвещав рече им: аминь глаголю вам, не вем вас.
Бдите убо, яко не весте дне ни часа, в оньже Сын Человеческий приидет.
Якоже бо человек некий отходя призва своя рабы и предаде им имение свое:
и овому убо даде пять талант, овому же два, овому же един, комуждо противу силы его: и отиде абие.
Шед же приемый пять талант, дела в них и сотвори другия пять талант:
такожде и иже два, приобрете и той другая два:
приемый же един, шед вкопа (его) в землю и скры сребро господина своего.
По мнозе же времени прииде господин раб тех и стязася с ними о словеси.
И приступль пять талант приемый, принесе другия пять талант, глаголя: господи, пять талант ми еси предал: се, другия пять талант приобретох ими.
Рече же ему господь его: добре, рабе благий и верный: о мале был еси верен, над многими тя поставлю: вниди в радость господа твоего.
Приступль же и иже два таланта приемый, рече: господи, два таланта ми еси предал: се, другая два таланта приобретох има.
Рече (же) ему господь его: добре, рабе благий и верный: о мале (ми) был еси верен, над многими тя поставлю: вниди в радость господа твоего.
Приступль же и приемый един талант, рече: господи, ведях тя, яко жесток еси человек, жнеши, идеже не сеял еси, и собираеши идеже не расточил еси:
и убоявся, шед скрых талант твой в земли: (и) се, имаши твое.
Отвещав же господь его рече ему: лукавый рабе и ленивый, ведел еси, яко жну идеже не сеях, и собираю идеже не расточих:
подобаше убо тебе вдати сребро мое торжником, и пришед аз взял бых свое с лихвою:
возмите убо от него талант и дадите имущему десять талант:
имущему бо везде дано будет и преизбудет: от неимущаго же, и еже мнится имея, взято будет от него:
и неключимаго раба вверзите во тму кромешнюю: ту будет плачь и скрежет зубом. Сия глаголя возгласи: имеяй ушы слышати да слышит.
Егда же приидет Сын Человеческий в славе Своей и вси святии Ангели с Ним, тогда сядет на престоле славы Своея,
и соберутся пред Ним вси языцы: и разлучит их друг от друга, якоже пастырь разлучает овцы от козлищ:
и поставит овцы одесную Себе, а козлища ошуюю.
Тогда речет Царь сущым одесную Его: приидите, благословеннии Отца Моего, наследуйте уготованное вам Царствие от сложения мира:
взалкахся бо, и дасте Ми ясти: возжадахся, и напоисте Мя: странен бех, и введосте Мене:
наг, и одеясте Мя: болен, и посетисте Мене: в темнице бех, и приидосте ко Мне.
Тогда отвещают Ему праведницы, глаголюще: Господи, когда Тя видехом алчуща, и напитахом? Или жаждуща, и напоихом?
Когда же Тя видехом странна, и введохом? Или нага, и одеяхом?
Когда же Тя видехом боляща, или в темнице, и приидохом к Тебе?
И отвещав Царь речет им: аминь глаголю вам, понеже сотвористе единому сих братий Моих менших, Мне сотвористе.
Тогда речет и сущым ошуюю (Его): идите от Мене, проклятии, во огнь вечный, уготованный диаволу и аггелом его:
взалкахся бо, и не дасте Ми ясти: возжадахся, и не напоисте Мене:
странен бех, и не введосте Мене: наг, и не одеясте Мене: болен и в темнице, и не посетисте Мене.
Тогда отвещают Ему и тии, глаголюще: Господи, когда Тя видехом алчуща, или жаждуща, или странна, или нага, или больна, или в темнице, и не послужихом Тебе?
Тогда отвещает им, глаголя: аминь глаголю вам, понеже не сотвористе единому сих менших, ни Мне сотвористе.
И идут сии в муку вечную, праведницы же в живот вечный.