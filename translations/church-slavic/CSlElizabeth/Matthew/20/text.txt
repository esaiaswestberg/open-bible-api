Подобно бо есть Царствие Небесное человеку домовиту, иже изыде купно утро наяти делатели в виноград свой,
и совещав с делатели по пенязю на день, посла их в виноград свой.
И изшед в третий час, виде ины стоящя на торжищи праздны,
и тем рече: идите и вы в виноград мой, и еже будет правда, дам вам. Они же идоша.
Паки же изшед в шестый и девятый час, сотвори такоже.
Во единыйженадесять час изшед, обрете другия стоящя праздны и глагола им: что зде стоите весь день праздни?
Глаголаша ему: яко никтоже нас наят. Глагола им: идите и вы в виноград (мой), и еже будет праведно, приимете.
Вечеру же бывшу, глагола господин винограда к приставнику своему: призови делатели и даждь им мзду, начен от последних до первых.
И пришедше иже во единыйнадесять час, прияша по пенязю.
Пришедше же первии мняху, яко вящше приимут: и прияша и тии по пенязю:
приемше же роптаху на господина,
глаголюще, яко сии последнии един час сотвориша, и равных нам сотворил их еси, понесшым тяготу дне и вар.
Он же отвещав рече единому их: друже, не обижу тебе: не по пенязю ли совещал еси со мною?
Возми твое и иди: хощу же и сему последнему дати, якоже и тебе:
или несть ми леть сотворити, еже хощу, во своих ми? Аще око твое лукаво есть, яко аз благ есмь?
Тако будут последнии перви, и первии последни: мнози бо суть звани, мало же избранных.
И восходя Иисус во Иерусалим, поят обанадесяте ученика едины на пути и рече им:
се, восходим во Иерусалим, и Сын Человеческий предан будет архиереем и книжником: и осудят Его на смерть,
и предадят Его языком на поругание и биение и пропятие: и в третий день воскреснет.
Тогда приступи к Нему мати сыну Зеведеову с сынома своима, кланяющися и просящи нечто от Него.
Он же рече ей: чесо хощеши? Глагола Ему: рцы, да сядета сия оба сына моя, един одесную Тебе, и един ошуюю (Тебе), во Царствии Твоем.
Отвещав же Иисус рече: не веста, чесо просита: можета ли пити чашу, юже Аз имам пити, или крещением, имже Аз крещаюся, креститися? Глаголаста Ему: можева.
И глагола има: чашу убо Мою испиета, и крещением, имже Аз крещаюся, имате креститися: а еже сести одесную Мене и ошуюю Мене, несть Мое дати, но имже уготовася от Отца Моего.
И слышавше десять, негодоваша о обою брату.
Иисус же призвав их, рече: весте, яко князи язык господствуют ими, и велицыи обладают ими:
не тако же будет в вас: но иже аще хощет в вас вящший быти, да будет вам слуга:
и иже аще хощет в вас быти первый, буди вам раб:
якоже Сын Человеческий не прииде, да послужат Ему, но послужити и дати душу Свою избавление за многих.
И исходящу Ему от Иерихона, по Нем иде народ мног.
И се, два слепца седяща при пути, слышавша, яко Иисус мимоходит, возописта, глаголюща: помилуй ны, Господи, Сыне Давидов.
Народ же прещаше има, да умолчита: она же паче вопияста, глаголюща: помилуй ны, Господи, Сыне Давидов.
И востав Иисус возгласи я и рече: что хощета, да сотворю вама?
Глаголаста Ему: Господи, да отверзетеся очи наю.
Милосердовав же Иисус прикоснуся очию има: и абие прозреста има очи, и по Нем идоста.