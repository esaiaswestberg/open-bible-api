В день же той изшед Иисус из дому, седяше при мори.
И собрашася к Нему народи мнози, якоже Ему в корабль влезти и сести: и весь народ на брезе стояше.
И глагола им притчами много, глаголя: се, изыде сеяй, да сеет:
и сеющу ему, ова падоша при пути, и приидоша птицы и позобаша я:
другая же падоша на каменных, идеже не имеяху земли многи, и абие прозябоша, зане не имеяху глубины земли:
солнцу же возсиявшу присвянуша, и зане не имеяху корения, изсхоша:
другая же падоша в тернии, и взыде терние и подави их:
другая же падоша на земли добрей и даяху плод, ово убо сто, ово же шестьдесят, ово же тридесять:
имеяй ушы слышати да слышит.
И приступивше ученицы (Его) рекоша Ему: почто притчами глаголеши им?
Он же отвещав рече им: яко вам дано есть разумети тайны Царствия Небеснаго, онем же не дано есть:
иже бо имать, дастся ему и преизбудет (ему): а иже не имать, и еже имать, возмется от него:
сего ради в притчах глаголю им, яко видяще не видят, и слышаще не слышат, ни разумеют:
и сбывается в них пророчество Исаиино, глаголющее: слухом услышите, и не имате разумети: и зряще узрите, и не имате видети:
отолсте бо сердце людий сих, и ушима тяжко слышаша, и очи свои смежиша, да не когда узрят очима, и ушима услышат, и сердцем уразумеют, и обратятся, и изцелю их.
Ваша же блаженна очеса, яко видят, и уши ваши, яко слышат:
аминь бо глаголю вам, яко мнози пророцы и праведницы вожделеша видети, яже видите, и не видеша, и слышати, яже слышите, и не слышаша.
Вы же услышите притчу сеющаго:
всякому слышащему слово Царствия и не разумевающу, приходит лукавый и восхищает всеянное в сердцы его: сие есть, еже при пути сеянное.
А на камени сеянное, сие есть слышай слово и абие с радостию приемлет е:
не имать же корене в себе, но привременен есть: бывши же печали или гонению словесе ради, абие соблажняется.
А сеянное в тернии, се есть слышай слово, и печаль века сего и лесть богатства подавляет слово, и без плода бывает.
А сеянное на добрей земли, се есть слышай слово и разумевая: иже убо плод приносит и творит ово сто, ово же шестьдесят, ово тридесять.
Ину притчу предложи им, глаголя: уподобися Царствие Небесное человеку, сеявшу доброе семя на селе своем:
спящым же человеком, прииде враг его и всея плевелы посреде пшеницы и отиде:
егда же прозябе трава и плод сотвори, тогда явишася и плевелие.
Пришедше же раби господина, реша ему: господи, не доброе ли семя сеял еси на селе твоем? Откуду убо имать плевелы?
Он же рече им: враг человек сие сотвори. Раби же реша ему: хощеши ли убо, да шедше исплевем я?
Он же рече (им): ни: да не когда восторгающе плевелы, восторгнете купно с ними (и) пшеницу:
оставите расти обое купно до жатвы: и во время жатвы реку жателем: соберите первее плевелы и свяжите их в снопы, яко сожещи я: а пшеницу соберите в житницу мою.
Ину притчу предложи им, глаголя: подобно есть Царствие Небесное зерну горушичну, еже взем человек всея на селе своем,
еже малейше убо есть от всех семен: егда же возрастет, более (всех) зелий есть и бывает древо, яко приити птицам небесным и витати на ветвех его.
Ину притчу глагола им: подобно есть Царствие Небесное квасу, егоже вземши жена скры в сатех триех муки, дондеже вскисоша вся.
Сия вся глагола Иисус в притчах народом, и без притчи ничесоже глаголаше к ним:
яко да сбудется реченное пророком, глаголющим: отверзу в притчах уста Моя: отрыгну сокровенная от сложения мира.
Тогда оставль народы, прииде в дом Иисус. И приступиша к Нему ученицы Его, глаголюще: скажи нам притчу плевел селных.
Он же отвещав рече им: сеявый доброе семя есть Сын Человеческий:
а село есть мир: доброе же семя, сии суть сынове Царствия, а плевелие суть сынове неприязненнии:
а враг всеявый их есть диавол: а жатва кончина века есть: а жатели Ангели суть.
Якоже убо собирают плевелы и огнем сожигают, тако будет в скончание века сего:
послет Сын Человеческий Ангелы Своя, и соберут от Царствия Его вся соблазны и творящих беззаконие
и ввергут их в пещь огненну: ту будет плачь и скрежет зубом:
тогда праведницы просветятся яко солнце в Царствии Отца их. Имеяй ушы слышати да слышит.
Паки подобно есть Царствие Небесное сокровищу сокровену на селе, еже обрет человек скры, и от радости его идет, и вся, елика имать, продает, и купует село то.
Паки подобно есть Царствие Небесное человеку купцу, ищущу добрых бисерей,
иже обрет един многоценен бисер, шед продаде вся, елика имяше, и купи его.
Паки подобно есть Царствие Небесное неводу ввержену в море и от всякаго рода собравшу,
иже егда исполнися, извлекоша и на край, и седше избраша добрыя в сосуды, а злыя извергоша вон.
Тако будет в скончание века: изыдут Ангели, и отлучат злыя от среды праведных,
и ввергут их в пещь огненную: ту будет плачь и скрежет зубом.
Глагола им Иисус: разуместе ли сия вся? Глаголаша Ему: ей, Господи.
Он же рече им: сего ради всяк книжник, научився Царствию Небесному, подобен есть человеку домовиту, иже износит от сокровища своего новая и ветхая.
И бысть, егда сконча Иисус притчи сия, прейде оттуду.
И пришед во отечествие Свое, учаше их на сонмищи их, яко дивитися им и глаголати: откуду Сему премудрость сия и силы?
Не Сей ли есть тектонов сын? Не Мати ли Его нарицается Мариам, и братия Его Иаков и Иосий, и Симон и Иуда?
И сестры Его не вся ли в нас суть? Откуду убо Сему сия вся?
И блажняхуся о Нем. Иисус же рече им: несть пророк без чести, токмо во отечествии своем и в дому своем.
И не сотвори ту сил многих за неверство их.