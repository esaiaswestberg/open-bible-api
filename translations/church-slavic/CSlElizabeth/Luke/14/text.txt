И бысть егда внити Ему в дом некоего князя фарисейска в субботу хлеб ясти, и тии бяху назирающе Его:
и се, человек некий, имый водный труд, бе пред Ним.
И отвещав Иисус рече к законником и фарисеом, глаголя: аще достоит в субботу целити?
Они же умолчаша. И приемь изцели его, и отпусти.
И отвещав к ним рече: котораго от вас осел или вол в студенец впадет, и не абие ли исторгнет его в день субботный?
И не возмогоша отвещати Ему к сим.
Глаголаше же к званным притчу, обдержя, како председания избираху, глаголя к ним:
егда зван будеши ким на брак, не сяди на преднем месте: еда кто честнее тебе будет званных,
и пришед иже тебе звавый и онаго, речет ти: даждь сему место: и тогда начнеши со студом последнее место держати.
Но егда зван будеши, шед сяди на последнем месте, да егда приидет звавый тя, речет ти: друже, посяди выше: тогда будет ти слава пред званными с тобою:
яко всяк возносяйся смирится, и смиряяйся вознесется.
Глаголаше же и ко звавшему Его: егда сотвориши обед или вечерю, не зови другов твоих, ни братии твоея, ни сродник твоих, ни сосед богатых: еда когда и тии тя такожде воззовут, и будет ти воздаяние.
Но егда твориши пир, зови нищыя, маломощныя, хромыя, слепыя:
и блажен будеши, яко не имут ти что воздати: воздаст же ти ся в воскрешение праведных.
Слышав же некий от возлежащих с Ним сия, рече Ему: блажен, иже снесть обед в Царствии Божии.
Он же рече ему: человек некий сотвори вечерю велию и зва многи:
и посла раба своего в год вечери рещи званным: грядите, яко уже готова суть вся.
И начаша вкупе отрицатися вси. Первый рече ему: село купих и имам нужду изыти и видети е: молютися, имей мя отречена.
И другий рече: супруг волов купих пять и гряду искусити их: молю тя, имей мя отречена.
И другий рече: жену поях и сего ради не могу приити.
И пришед раб той поведа господину своему сия. Тогда разгневався дому владыка, рече рабу своему: изыди скоро на распутия и стогны града, и нищыя и бедныя и слепыя и хромыя введи семо.
И рече раб: господи, бысть якоже повелел еси, и еще место есть.
И рече господин к рабу: изыди на пути и халуги, и убеди внити, да наполнится дом мой:
глаголю бо вам, яко ни един мужей тех званных вкусит моея вечери: мнози бо суть звани, мало же избранных.
Идяху же с Ним народи мнози: и обращься рече к ним:
аще кто грядет ко Мне, и не возненавидит отца своего и матерь, и жену и чад, и братию и сестр, еще же и душу свою, не может Мой быти ученик:
и иже не носит креста своего и вслед Мене грядет, не может Мой быти ученик.
Кто бо от вас, хотяй столп создати, не прежде ли сед разчтет имение, аще имать, еже есть на совершение?
Да не, когда положит основание и не возможет совершити, вси видящии начнут ругатися ему,
глаголюще, яко сей человек начат здати и не може совершити?
Или кий царь идый ко иному царю снитися с ним на брань, не сед ли прежде совещавает, аще силен есть срести с десятию тысящ грядущаго со двемадесятма тысящама нань?
Аще ли же ни, еще далече ему сущу, моление послав молится о смирении.
Тако убо всяк от вас, иже не отречется всего своего имения, не может быти Мой ученик.
Добро есть соль: аще же соль обуяет, чим осолится?
Ни в землю, ни в гной потребна есть: вон изсыплют ю. Имеяй ушы слышати, да слышит.