И бысть во един от дний онех, учащу Ему люди в церкви и благовествующу, приидоша священницы и книжницы со старцы
и реша к Нему, глаголюще: рцы нам, коею областию сия твориши, или кто есть давый Тебе власть сию?
Отвещав же рече к ним: вопрошу вы и Аз единаго словесе, и рцыте Ми:
крещение Иоанново с небесе ли бе, или от человек?
Они же помышляху в себе, глаголюще, яко аще речем: с небесе, речет: почто убо не веровасте ему?
Аще ли же речем: от человек, вси людие камением побиют ны: известно бо бе о Иоанне, яко пророк бе.
И отвещаша: не вемы откуду.
Иисус же рече им: ни Аз глаголю вам, коею областию сия творю.
Начат же к людем глаголати притчу сию: человек некий насади виноград, и вдаде его делателем, и отиде на лета многа:
и во время посла к делателем раба, да от плода винограда дадут ему: делатели же бивше его, послаша тща.
И приложи послати другаго раба: они же и того бивше и досадивше (ему), послаша тща.
И приложи послати третияго: они же и того уязвльше изгнаша.
Рече же господин винограда: что сотворю? Послю сына моего возлюбленнаго, еда како, его видевше, усрамятся.
Видевше же его делателе, мышляху в себе, глаголюще: сей есть наследник: приидите, убием его, да наше будет достояние.
И изведше его вон из винограда, убиша. Что убо сотворит им господин винограда?
Приидет и погубит делатели сия и вдаст виноград инем. Слышавше же рекоша: да не будет.
Он же воззрев на них, рече: что убо писаное сие: камень, егоже небрегоша зиждущии, сей бысть во главу угла?
Всяк падый на камени том, сокрушится: а на немже падет, стрыет его.
И взыскаша архиерее и книжницы возложити Нань руце в той час и убояшася народа: разумеша бо, яко к ним притчу сию рече.
И наблюдше послаша лаятели, притворяющих себе праведники быти: да имут Его в словеси, во еже предати Его началству и области игемонове.
И вопросиша Его, глаголюще: Учителю, вемы, яко право глаголеши и учиши, и не на лица зриши, но воистинну пути Божию учиши:
достоит ли нам кесареви дань даяти, или ни?
Разумев же их лукавство, рече к ним: что Мя искушаете?
Покажите Ми цату: чий имать образ и надписание? Отвещавше же рекоша: кесарев.
Он же рече им: воздадите убо, яже кесарева, кесареви, и яже Божия, Богови.
И не могоша зазрети глаголгола Его пред людьми: и дивишася о ответе Его и умолчаша.
Приступиша же нецыи от саддукей, глаголющии воскресению не быти, вопрошаху Его,
глаголюще: Учителю, Моисей написа нам: аще кому брат умрет имый жену, и той безчаден умрет, да брат его поймет жену и возставит семя брату своему:
седмь убо братий бе: и первый поят жену, умре безчаден:
и поят вторый жену, и той умре безчаден:
и третий поят ю: такожде же и вси седмь: и не оставиша чад и умроша:
послежде же всех умре и жена:
в воскресение убо, котораго их будет жена? Седмь бо имеша ю жену.
И отвещав рече им Иисус: сынове века сего женятся и посягают:
а сподобльшиися век он улучити и воскресение, еже от мертвых, ни женятся, ни посягают:
ни умрети бо ктому могут: равни бо суть Ангелом и сынове суть Божии, воскресения сынове суще:
а яко востают мертвии, и Моисей сказа при купине, якоже глаголет Господа Бога Авраамля и Бога Исаакова и Бога Иаковля:
Бог же несть мертвых, но живых: вси бо Тому живи суть.
Отвещавше же нецыи от книжник рекоша: Учителю, добре рекл еси.
Ктому же не смеяху Его вопросити ничесоже. Рече же к ним:
како глаголют Христа Сына Давидова быти?
Сам бо Давид глаголет в книзе псаломстей: рече Господь Господеви моему: седи о десную Мене,
дондеже положу враги Твоя подножие ногама Твоима.
Давид убо Господа Его нарицает, и како Сын ему есть?
Слышащым же всем людем, рече учеником Своим:
внемлите себе от книжник хотящих ходити во одеждах и любящих целования на торжищих и председания на сонмищих и преждевозлежания на вечерях:
иже снедают домы вдовиц и виною далече молятся: сии приимут лишше осуждение.