Темже убо и мы, толик имуще облежащь нас облак свидетелей, гордость всяку отложше и удобь обстоятелный грех, терпением да течем на предлежащий нам подвиг,
взирающе на началника веры и совершителя Иисуса, Иже вместо предлежащия Ему радости претерпе крест, о срамоте нерадив, о десную же престола Божия седе.
Помыслите убо таковое Пострадавшаго от грешник на Себе прекословие, да не стужаете, душами своими ослабляеми.
Не у до крове стасте, противу греха подвизающеся,
и забысте утешение, еже вам яко сыном глаголет: сыне мой, не пренемогай наказанием Господним, ниже ослабей, от Него обличаемь.
Егоже бо любит Господь, наказует: биет же всякаго сына, егоже приемлет.
Аще наказание терпите, якоже сыновом обретается вам Бог. Который бо есть сын, егоже не наказует отец?
Аще же без наказания есте, емуже причастницы быша вси, убо прелюбодейчищи есте, а не сынове.
К сим, плоти нашей отцы имехом наказатели, и срамляхомся: не много ли паче повинемся Отцу духовом, и живи будем?
Они бо в мало дний, якоже годе им бе, наказоваху нас: а Сей на пользу, да причастимся святыни Его.
Всякое бо наказание в настоящее время не мнится радость быти, но печаль: последи же плод мирен наученым тем воздает правды.
Темже ослабленныя руки и ослабленная колена исправите
и стези правы сотворите ногами вашими, да не хромое совратится, но паче да изцелеет.
Мир имейте и святыню со всеми, ихже кроме никтоже узрит Господа:
смотряюще, да не кто лишится благодати Божия: да не кий корень горести, выспрь прозябаяй, пакость сотворит, и тем осквернятся мнози:
да не кто блудодей, или сквернитель, якоже Исав, иже за ядь едину отдал есть первородство свое.
Весте бо, яко и потом похотев наследовати благословение, отвержен бысть: покаяния бо места не обрете, аще и со слезами поискал его.
Не приступисте бо к горе осязаемей и разгоревшемуся огню, и облаку и сумраку, и буре
и трубному звуку, и гласу глаголгол, егоже слышавшии отрекошася, да не приложится им слово,
не терпяху бо повелевающаго: аще и зверь прикоснется горе, камением побиен будет:
и тако страшно бе видимое, Моисей рече: пристрашен есмь и трепетен.
Но приступисте к Сионстей горе и ко граду Бога живаго, Иерусалиму небесному и тмам Ангелов,
торжеству и церкви первородных на небесех написанных, и Судии всех Богу и духом праведник совершенных,
и к Ходатаю завета новаго Иисусу и Крови кропления, лучше глаголющей, нежели Авелева.
Блюдите (же), да не отречетеся Глаголющаго. Аще бо не избежаша они отрекшиися пророчествующаго на земли, множае паче мы отрицающиися небеснаго,
Егоже глас землю тогда поколеба, ныне же обетова, глаголя: еще единою Аз потрясу не токмо землею, но и небом.
А еже еще единою, сказует колеблемых преложение, аки сотворенных, да пребудут, яже суть неподвижимая.
Темже царство непоколебимо приемлюще, да имамы благодать, еюже служим благоугодно Богу с благоговением и страхом,
ибо Бог наш огнь поядаяй (есть).