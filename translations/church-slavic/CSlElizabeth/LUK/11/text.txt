И бысть внегда быти Ему на месте некоем молящуся, (и) яко преста, рече некий от ученик Его к Нему: Господи, научи ны молитися, якоже и Иоанн научи ученики своя.
Рече же им: егда молитеся, глаголите: Отче наш, иже на небесех, да святится имя Твое: да приидет Царствие Твое: да будет воля Твоя, яко на небеси, и на земли:
хлеб наш насущный подавай нам на всяк день:
и остави нам грехи нашя, ибо и сами оставляем всякому должнику нашему: и не введи нас во искушение, но избави нас от лукаваго.
И рече к ним: кто от вас имать друга, и идет к нему в полунощи, и речет ему: друже, даждь ми взаим три хлебы:
понеже друг прииде с пути ко мне, и не имам чесо предложити ему.
И той извнутрь отвещав речет: не твори ми труды: уже двери затворены суть, и дети моя со мною на ложи суть: (и) не могу востав дати тебе.
Глаголю же вам: аще и не даст ему востав, зане друг ему есть: но за безочьство его, востав даст ему, елика требует.
И Аз вам глаголю: просите, и дастся вам: ищите, и обрящете: толцыте, и отверзется вам:
всяк бо просяй приемлет, и ищяй обретает, и толкущему отверзется.
Котораго же вас отца воспросит сын хлеба, еда камень подаст ему? Или рыбы, еда в рыбы место змию подаст ему?
Или аще попросит яица, еда подаст ему скорпию?
Аще убо вы зли суще, умеете даяния блага даяти чадом вашым, кольми паче Отец, иже с небесе, даст Духа Святаго просящым у Него?
И бе изгоня беса, и той бе нем: бысть же бесу изшедшу, проглагола немый: и дивишася народи.
Нецыи же от них реша: о веельзевуле князи бесовстем изгонит бесы.
Друзии же искушающе, знамения от Него искаху с небесе.
Он же ведый помышления их, рече им: всяко царство само в себе разделяяся, запустеет: и дом на дом, падает.
Аще же и сатана сам в себе разделися, како станет царство его, якоже глаголете, о веельзевуле изгонящя Мя бесы.
Аще же Аз о веельзевуле изгоню бесы, сынове ваши о ком изгонят? Сего ради тии будут вам судии.
Аще ли же о персте Божии изгоню бесы, убо постиже на вас Царствие Божие.
Егда крепкий вооружився хранит свой двор, во смирении суть имения его:
егда же креплей его нашед победит его, все оружие его возмет, на неже уповаше, и корысть его раздает.
Иже несть со Мною, на Мя есть: и иже не собирает со Мною, расточает.
Егда (же) нечистый дух изыдет от человека, преходит сквозе безводная места, ищя покоя: и не обретая, глаголет: возвращуся в дом мой, отнюдуже изыдох.
И пришед обрящет и пометен и украшен:
тогда идет и поймет седмь других духов горших себе, и вшедше живут ту: и бывают последняя человеку тому горша первых.
Бысть же егда глаголаше сия, воздвигши некая жена глас от народа, рече Ему: блажено чрево носившее Тя, и сосца, яже еси ссал.
Он же рече: темже убо блажени слышащии слово Божие и хранящии е.
Народом же собирающымся начат глаголати: род сей лукав есть: знамения ищет, и знамение не дастся ему, токмо знамение Ионы пророка:
якоже бо бысть Иона знамение Ниневитом, тако будет и Сын Человеческий роду сему.
Царица южская востанет на суд с мужи рода сего, и осудит их: яко прииде от конец земли слышати премудрость Соломонову: и се множае Соломона зде.
Мужие Ниневитстии востанут на суд с родом сим и осудят и: яко покаяшася проповедию Иониною: и се, множае Ионы зде.
Никтоже (убо) светилника вжег, в скрове полагает, ни под спудом, но на свещнице, да входящии свет видят.
Светилник телу есть око: егда убо око твое просто будет, все тело твое светло будет: егда же лукаво будет, и тело твое темно:
блюди убо, еда свет, иже в тебе, тма есть.
Аще бо тело твое все светло, не имый некия части темны, будет светло все, якоже егда светилник блистанием прсвещает тя.
Егда же глаголаше, моляше Его фарисей некий, да обедует у него: вшед же возлеже.
Фарисей же видев дивися, яко не прежде крестися прежде обеда.
Рече же Господь к нему: ныне вы, фарисее, внешняя сткляницы и блюда очищаете, внутреннее же ваше полно грабления есть и лукавства.
Безумнии, не Иже ли сотвори внешнее, и внутреннее сотворил есть?
Обаче от сущих дадите милостыню: и се, вся чиста вам будут.
Но горе вам фарисеом, яко одесятствуете от мятвы и пигана и всякаго зелия, и мимоходите суд и любовь Божию: сия подобаше сотворити, и онех не оставляти.
Горе вам фарисеом, яко любите председания на сонмищих и целования на торжищих.
Горе вам, книжницы и фарисее, лицемери, яко есте яко гроби неведоми, и человецы ходящии верху не ведят.
Отвещав же некий от законник рече Ему: Учителю, сия глаголя и нам досаждаеши.
Он же рече: и вам законником горе, яко накладаете на человеки бремена не удобь носима, и сами единем перстом вашим не прикасаетеся бременем.
Горе вам, яко зиждете гробы пророк, отцы же ваши избиша их:
убо свидетелствуете и соблаговолите делом отец ваших: яко тии убо избиша их, вы же зиждете их гробы.
Сего ради и премудрость Божия рече: послю в них пророки и Апостолы, и от них убиют и изженут:
да взыщется кровь всех пророк, проливаемая от сложения мира, от рода сего,
от крове Авеля даже до крове Захарии, погибшаго между олтарем и храмом: ей, глаголю вам, взыщется от рода сего.
Горе вам законником, яко взясте ключь разумения: сами не внидосте, и входящым возбранисте.
Глаголющу же Ему сия к ним, начаша книжницы и фарисее бедне гневатися Нань и престати Его о мнозе,
лающе Его, ищуще уловити нечто от уст Его, да Нань возглаголют.