По сих же яви Господь и инех седмьдесят, и посла их по двема пред лицем Своим во всяк град и место, аможе хотяше Сам ити:
глаголаше же к ним: жатва убо многа, делателей же мало: молитеся убо Господину жатве, да изведет делатели на жатву Свою.
Идите: се Аз посылаю вы яко агнцы посреде волков.
Не носите влагалища, ни пиры, ни сапог: и ни когоже на пути целуйте.
В оньже аще дом внидете, первее глаголите: мир дому сему:
и аще убо будет ту сын мира, почиет на нем мир ваш: аще ли же ни, к вам возвратится:
в том же дому пребывайте, ядуще и пиюще, яже суть у них: достоин бо есть делатель мзды своея. Не преходите из дому в дом.
И в оньже аще град входите, и приемлют вы, ядите предлагаемая вам:
и изцелите недужныя, иже суть в нем, и глаголите им: приближися на вы Царствие Божие.
И в оньже аще град входите, и не приемлют вас, изшедше на распутия его, рцыте:
и прах, прилепший нам от града вашего, оттрясаем вам. Обаче сие ведите, яко приближися на вы Царствие Божие:
глаголю вам, яко Содомляном в день той отраднее будет, неже граду тому.
Горе тебе, Хоразине, горе тебе, Вифсаидо: яко аще в Тире и Сидоне быша силы были бывшыя в ваю, древле убо во вретищи и пепеле седяще покаялися быша:
обаче Тиру и Сидону отраднее будет на суде, неже вама.
И ты, Капернауме, иже до небес вознесыйся, до ада низведешися.
Слушаяй вас, Мене слушает: и отметаяйся вас, Мене отметается: отметаяйся же Мене, отметается Пославшаго Мя.
Возвратишася же седмьдесят с радостию, глаголюще: Господи, и беси повинуются нам о имени Твоем.
Рече же им: видех сатану яко молнию с небесе спадша.
Се, даю вам власть наступати на змию и на скорпию и на всю силу вражию: и ничесоже вас вредит:
обаче о сем не радуйтеся, яко дуси вам повинуются: радуйтеся же, яко имена ваша написана суть на небесех.
В той час возрадовася духом Иисус и рече: исповедаютися, Отче, Господи небесе и земли, яко утаил еси сия от премудрых и разумных, и открыл еси та младенцем: ей, Отче, яко тако бысть благоволение пред Тобою.
И обращься ко учеником, рече: вся Мне предана быша от Отца Моего: и никтоже весть, кто есть Сын, токмо Отец: и кто есть Отец, токмо Сын, и емуже аще хощет Сын открыти.
И обращься ко учеником, един рече: блажени очи видящии, яже видите:
глаголю бо вам, яко мнози пророцы и царие восхотеша видети, яже вы видите, и не видеша: и слышати, яже слышите, и не слышаша.
И се, законник некий воста, искушая Его и глаголя: Учителю, что сотворив, живот вечный наследую?
Он же рече к нему: в законе что писано есть? Како чтеши?
Он же отвещав рече: возлюбиши Господа Бога твоего от всего сердца твоего, и от всея души твоея, и всею крепостию твоею, и всем помышлением твоим: и ближняго своего яко сам себе.
Рече же ему: право отвещал еси: сие сотвори, и жив будеши.
Он же хотя оправдитися сам, рече ко Иисусу: и кто есть ближний мой?
Отвещав же Иисус рече: человек некий схождаше от Иерусалима во Иерихон, и в разбойники впаде, иже совлекше его, и язвы возложше отидоша, оставльше едва жива суща.
По случаю же священник некий схождаше путем тем, и видев его, мимоиде.
Такожде же и левит, быв на том месте, пришед и видев, мимоиде.
Самарянин же некто грядый, прииде над него, и видев его, милосердова:
и приступль обвяза струпы его, возливая масло и вино: всадив же его на свой скот, приведе его в гостинницу и прилежа ему:
и наутрия изшед, иземь два сребреника, даде гостиннику и рече ему: прилежи ему: и еже аще прииждивеши, аз егда возвращуся, воздам ти.
Кто убо от тех триех ближний мниттися быти впадшему в разбойники?
Он же рече: сотворивый милость с ним. Рече же ему Иисус: иди, и ты твори такожде.
Бысть же ходящым им, и Сам вниде в весь некую: жена же некая именем Марфа прият Его в дом свой:
и сестра ей бе нарицаемая Мариа, яже и седши при ногу Иисусову, слышаше слово Его.
Марфа же молвяше о мнозе службе, ставши же рече: Господи, не брежеши ли, яко сестра моя едину мя остави служити? Рцы убо ей, да ми поможет.
Отвещав же Иисус рече ей: Марфо, Марфо, печешися и молвиши о мнозе,
едино же есть на потребу. Мариа же благую часть избра, яже не отимется от нея.