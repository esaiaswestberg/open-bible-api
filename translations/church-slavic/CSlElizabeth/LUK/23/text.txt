И воставше все множество их, ведоша Его к Пилату,
начаша же Нань вадити, глаголюще: Сего обретохом развращающа язык наш и возбраняюща кесареви дань даяти, глаголюща Себе Христа Царя быти.
Пилат же вопроси Его, глаголя: Ты ли еси Царь Иудеом? Он же отвещав рече ему: ты глаголеши.
Пилат же рече ко архиереом и народу: ни коеяже обретаю вины в человеце сем.
Они же крепляхуся глаголюще, яко развращает люди, учя по всей Иудеи, начен от Галилеи до зде.
Пилат же слышав Галилею, вопроси, аще человек Галилеанин есть?
И разумев, яко от области Иродовы есть, посла Его ко Ироду, сущу и тому во Иерусалиме в тыя дни.
Ирод же видев Иисуса рад бысть зело: бе бо желая от многа времене видети Его, зане слышаше многа о Нем: и надеяшеся знамение некое видети от Него бываемо:
вопрошаше же Его словесы многими: Он же ничесоже отвещаваше ему.
Стояху же архиерее и книжницы, прилежно вадяще Нань.
Укорив же Его Ирод с вои своими и поругався, оболк его в ризу светлу, возврати Его к Пилату.
Быста же друга Ирод же и Пилат в той день с собою: прежде бо беста вражду имуща между собою.
Пилат же созвав архиереи и князи и люди,
рече к ним: приведосте ми человека сего, яко развращающа люди: и се, аз пред вами истязав, ни единыя же обретаю в человеце сем вины, яже Нань вадите:
но ни Ирод: послах бо Его к нему, и се, ничтоже достойно смерти сотворено есть о Нем:
наказав убо Его отпущу.
Нужду же имяше на вся праздники отпущати им единаго.
Возопиша же вси народи, глаголюще: возми Сего, отпусти же нам Варавву.
Иже бе за некую крамолу бывшую во граде и убийство ввержен в темницу.
Паки же Пилат возгласи, хотя отпустити Иисуса.
Они же возглашаху, глаголюще: распни, распни Его.
Он же третицею рече к ним: что бо зло сотвори Сей? Ничесоже достойна смерти обретох в Нем: наказав убо Его отпущу.
Они же прилежаху гласы великими, просяще Его на распятие: и устояху гласи их и архиерейстии.
Пилат же посуди быти прошению их:
отпусти же бывшаго за крамолу и убийство всаждена в темницу, егоже прошаху: Иисуса же предаде воли их.
И яко поведоша Его, емше Симона некоего Киринеа, грядуща с села, возложиша нань крест нести по Иисусе.
Идяше же вслед Его народ мног людий, и жены, яже и плакахуся и рыдаху Его.
Обращься же к ним Иисус рече: дщери Иерусалимски, не плачитеся о Мне, обаче себе плачите и чад ваших:
яко се, дние грядут, в няже рекут: блажены неплоды, и утробы, яже не родиша, и сосцы, иже не доиша:
тогда начнут глаголати горам: падите на ны: и холмом: покрыйте ны:
зане, аще в сурове древе сия творят, в сусе что будет?
Ведяху же и ина два злодея с Ним убити.
И егда приидоша на место, нарицаемое Лобное, ту распяша Его и злодея, оваго убо о десную, а другаго о шуюю.
Иисус же глаголаше: Отче, отпусти им: не ведят бо что творят. Разделяюще же ризы Его, метаху жребия.
И стояху людие зряще. Ругахуся же и князи с ними, глаголюще: иныя спасе, да спасет и Себе, аще Той есть Христос Божий избранный.
Ругахуся же Ему и воини, приступающе и оцет придеюще Ему,
и глаголаху: аще Ты еси Царь Иудейск, спасися Сам.
Бе же и написание написано над Ним писмены еллинскими и римскими и еврейскими: Сей есть Царь Иудейск.
Един же от обешеною злодею хуляше Его, глаголя: аще Ты еси Христос, спаси Себе и наю.
Отвещав же другий прещаше ему, глаголя: ни ли ты боишися Бога, яко в томже осужден еси?
И мы убо в правду: достойная бо по делом наю восприемлева: Сей же ни единаго зла сотвори.
И глаголаше Иисусови: помяни мя, Господи, егда приидеши во Царствии си.
И рече ему Иисус: аминь глаголю тебе, днесь со Мною будеши в раи.
Бе же час яко шестый, и тма бысть по всей земли до часа девятаго:
и померче солнце, и завеса церковная раздрася посреде.
И возглашь гласом велиим Иисус, рече: Отче, в руце Твои предаю дух Мой. И сия рек издше.
Видев же сотник бывшее, прослави Бога, глаголя: воистинну человек сей праведен бе.
И вси пришедшии народи на позор сей, видяще бывающая, биюще перси своя возвращахуся.
Стояху же вси знаемии Его издалеча, и жены споследствовавшыя Ему от Галилеи, зрящя сия.
И се, муж именем Иосиф, советник сый, муж благ и праведен
сей не бе пристал совету и делу их, от Аримафеа града Иудейска, иже чаяше и сам Царствия Божия:
сей приступль к Пилату, проси телесе Иисусова:
и снем е обвит плащаницею, и положи е во гробе изсечене, в немже не бе никтоже никогдаже положен.
И день бе пяток, и суббота светаше.
Вслед же шедшыя жены, яже бяху пришли с Ним от Галилеи, видеша гроб, и яко положено бысть тело Его:
возвращшяся же уготоваша ароматы и миро: и в субботу убо умолчаша по заповеди.