Бог Богов Господь глагола, и призва землю от восток солнца до запад.
От Сиона благолепие красоты Его:
Бог яве приидет, Бог наш, и не премолчит: огнь пред Ним возгорится, и окрест Его буря зелна.
Призовет небо свыше, и землю, разсудити люди Своя.
Соберите Ему преподобныя Его, завещающыя завет Его о жертвах.
И возвестят небеса правду Его: яко Бог судия есть.
Услышите, людие Мои, и возглаголю вам, Израилю, и засвидетелствую тебе: Бог, Бог твой есмь Аз.
Не о жертвах твоих обличу тя, всесожжения же твоя предо Мною суть выну:
не прииму от дому твоего телцев, ниже от стад твоих козлов.
Яко Мои суть вси зверие дубравнии, скоти в горах и волове:
познах вся птицы небесныя, и красота селная со Мною есть.
Аще взалчу, не реку тебе: Моя бо есть вселенная и исполнение ея.
Еда ям мяса юнча? Или кровь козлов пию?
Пожри Богови жертву хвалы и воздаждь Вышнему молитвы твоя:
и призови Мя в день скорби твоея, и изму тя, и прославиши Мя.
Грешнику же рече Бог: вскую ты поведаеши оправдания Моя и восприемлеши завет Мой усты твоими?
Ты же возненавидел еси наказание и отвергл еси словеса Моя вспять.
Аще видел еси татя, текл еси с ним, и с прелюбодеем участие твое полагал еси:
уста твоя умножиша злобу, и язык твой сплеташе льщения:
седя на брата твоего клеветал еси и на сына матере твоея полагал еси соблазн.
Сия сотворил еси, и умолчах, вознепщевал еси беззаконие, яко буду тебе подобен: обличу тя и представлю пред лицем твоим грехи твоя.
Разумейте убо сия, забывающии Бога, да не когда похитит, и не будет избавляяй.
Жертва хвалы прославит Мя, и тамо путь, имже явлю ему спасение Мое.