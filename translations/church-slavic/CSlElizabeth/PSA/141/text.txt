Разума Давиду, внегда быти ему в вертепе молящемуся.
Гласом моим ко Господу воззвах, гласом моим ко Господу помолихся.
Пролию пред Ним моление мое, печаль мою пред ним возвещу.
Внегда изчезати от мене духу моему, и ты познал еси стези моя: на пути сем, по немуже хождах, скрыша сеть мне.
Сматрях одесную и возглядах, и не бе знаяй мене: погибе бегство от мене, и несть взыскаяй душу мою.
Воззвах к Тебе, Господи, рех: Ты еси упование мое, часть моя еси на земли живых.
Вонми молению моему, яко смирихся зело: избави мя от гонящих мя, яко укрепишася паче мене. Изведи из темницы душу мою, исповедатися имени Твоему: мене ждут праведницы, дондеже воздаси мне.