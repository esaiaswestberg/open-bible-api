Исповедайтеся Господеви и призывайте имя Его, возвестите во языцех дела Его:
воспойте Ему и пойте Ему, поведите вся чудеса Его.
Хвалитеся о имени святем Его: да возвеселится сердце ищущих Господа:
взыщите Господа и утвердитеся, взыщите лица Его выну.
Помяните чудеса Его, яже сотвори, чудеса Его и судбы уст Его,
семя Авраамле раби Его, сынове Иаковли избраннии Его.
Той Господь Бог наш: по всей земли судбы Его.
Помяну в век завет Свой, слово, еже заповеда в тысящы родов,
еже завеща Аврааму, и клятву Свою Исааку:
и постави ю Иакову в повеление и Израилю в завет вечен,
глаголя: тебе дам землю Ханааню, уже достояния вашего.
Внегда быти им малым числом, малейшым и пришелцем в ней,
и преидоша от языка в язык и от царствия в люди ины:
не остави человека обидети их и обличи о них цари:
не прикасайтеся помазанным Моим, и во пророцех Моих не лукавнуйте.
И призва глад на землю: всяко утверждение хлебное сотры.
Посла пред ними человека: в раба продан бысть Иосиф.
Смириша во оковах нозе его, железо пройде душа его,
дондеже прииде слово Его: слово Господне разжже его.
Посла царь и разреши его: князь людий, и остави его.
Постави его господина дому своему и князя всему стяжанию своему,
наказати князи его яко себе и старцы его умудрити.
И вниде Израиль во Египет, и Иаков пришелствова в землю Хамову.
И возрасти люди Своя зело и укрепи я паче врагов их.
Преврати сердце их возненавидети люди Его, лесть сотворити в рабех Его.
Посла Моисеа раба Своего, Аарона, егоже избра себе:
положи в них словеса знамений Своих и чудес Своих в земли Хамове.
Посла тму и помрачи, яко преогорчиша словеса Его.
Преложи воды их в кровь и измори рыбы их.
Воскипе земля их жабами в сокровищницах царей их.
Рече, и приидоша песия мухи и скнипы во вся пределы их.
Положи дожди их грады, огнь попаляющь в земли их:
и порази винограды их и смоквы их, и сотры всякое древо предел их.
Рече, и приидоша прузи и гусеницы, имже не бе числа,
и снедоша всяку траву в земли их, и поядоша всяк плод земли их.
И порази всякаго первенца в земли их, начаток всякаго труда их:
и изведе я с сребром и златом: и не бе в коленех их боляй.
Возвеселися Египет во исхождении их: яко нападе страх их на ня.
Распростре облак в покров им, и огнь, еже просветити им нощию.
Просиша, и приидоша крастели, и хлеба небеснаго насыти я:
разверзе камень, и потекоша воды, потекоша в безводных реки:
яко помяну слово святое Свое, еже ко Аврааму рабу Своему.
И изведе люди Своя в радости и избранныя Своя в веселии.
И даде им страны язык, и труды людий наследоваша:
яко да сохранят оправдания Его и закона Его взыщут.