В конец, в песнех разума Давиду,
внегда приити Зифеем и рещи Саулови: не се ли, Давид скрыся в нас?
Боже, во имя Твое спаси мя и в силе Твоей суди ми.
Боже, услыши молитву мою, внуши глаголы уст моих:
яко чуждии восташа на мя, и крепцыи взыскаша душу мою, и не предложиша Бога пред собою.
Се бо, Бог помогает ми, и Господь заступник души моей:
отвратит злая врагом моим: истиною Твоею потреби их.
Волею пожру Тебе, исповемся имени Твоему, Господи, яко благо:
яко от всякия печали избавил мя еси, и на враги моя воззре око мое.