В конец, о изменитися хотящих, в столпописание Давиду, в научение:
внегда сожже Средоречие Сирийское и Сирию Совалскую, и возвратися Иоав и порази Едома в дебри Солей дванадесять тысящ.
Боже, отринул ны еси и низложил еси нас, разгневался еси и ущедрил еси нас.
Стрясл еси землю и смутил еси ю: изцели сокрушение ея, яко подвижеся.
Показал еси людем Твоим жестокая: напоил еси нас вином умиления.
Дал еси боящымся Тебе знамение, еже убежати от лица лука.
Яко да избавятся возлюбленнии Твои, спаси десницею Твоею и услыши мя.
Бог возглагола во святем Своем: возрадуюся, и разделю Сикиму, и юдоль Жилищ размерю.
Мой есть Галаад, и Мой есть Манассий, Ефрем крепость главы Моея, Иуда царь Мой.
Моав коноб упования Моего: на Идумею простру сапог Мой: Мне иноплеменницы покоришася.
Кто введет мя во град ограждения? Или кто наставит мя до Идумеи?
Не Ты ли, Боже, отринувый нас? И не изыдеши, Боже, в силах наших?
Даждь нам помощь от скорби: и суетно спасение человеческо.
О Бозе сотворим силу: и Той уничижит стужающыя нам.