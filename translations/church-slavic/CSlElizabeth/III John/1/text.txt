Старец Гаиеви возлюбленному, егоже аз люблю воистинну.
Возлюбленне, во всех молюся (о тебе) благоспеятися тебе и здравствовати, якоже благоспеется тебе душа.
Возрадовахся зело, пришедшым братиям и свидетельствующым твою истину, якоже ты во истине ходиши.
Болши сея не имам радости, да слышу моя чада во истине ходяща.
Возлюбленне, верно твориши, еже аще делаеши в братию и в странныя,
иже свидетельствоваша о твоей любви пред церковию. Ихже предпослав достойно Богу, добре твориши.
О имени бо Его изыдоша, ничтоже приемлюще от язык.
Мы убо должни есмы приимати таковых, да поспешницы будем истине.
Писах церкви: но первенстволюбец их Диотреф не приемлет нас.
Сего ради, аще прииду, воспомяну его дела, яже творит, словесы лукавыми укоряя нас: и недоволен бывая о сих, ни сам приемлет братию, и хотящым возбраняет, и от церкве изгонит.
Возлюбленне, не уподобляися злому, но благому. Благотворяй от Бога есть: а злотворяй не виде Бога.
Димитриеви свидетельствовася от всех и от самыя истины: и мы же свидетельствуем, и весте, яко свидетельство наше истинно есть.
Многа имех писати, но не хощу чернилом и тростию писати тебе,
уповаю же абие видети тя и усты ко устом глаголати.
Мир тебе. Целуют тя друзи: целуй други по имени. Аминь.