Ефрем же зол дух, гоняше зной весь день: тщетная и суетная умножи, и завет со Ассирианы завеща, и елей во Египет посылаше.
И суд Господеви ко Иуде, еже отмстити Иакова: по путем его и по начинанием его воздаст ему.
Во утробе запя брата своего и труды своими укрепе к Богу:
и укрепе со Ангелом и превозможе. Плакашася и молишася ми: в дому Онове обретоша мя, и ту глаголася к ним.
Господь же Бог Вседержитель будет память Его.
И ты о Бозе своем обратишися, милость и суд снабди, и приближайся к Богу своему присно.
Ханаан, в руце его мерило неправды, насильствовати возлюби.
И рече Ефрем: обаче обогатех, обретох прохлаждение себе: вси труды его не обрящутся ему ради неправд, имиже согреши.
Аз же Господь Бог твой, изведох тя из земли Египетски: еще вселю тя в кущах, якоже во дни праздника.
И глаголах ко пророком, и аз видения умножих, и в руках пророческих уподобихся.
Аще не Галаад есть, убо ложни быша во Галгалех князи требы кладуще, и требища их якоже желви на целизне польстей.
И отиде Иаков на поле Сирийско, и работа Израиль о жене и о жене снабде.
И пророком изведе Господь Израиля из земли Египетския, и пророком снабдеся.
Разгнева Мя Ефрем и возяри Мя: и кровь его на нем пролиется, и укоризну его воздаст ему Господь.