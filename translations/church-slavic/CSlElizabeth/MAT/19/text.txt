И бысть егда сконча Иисус словеса сия, прейде от Галилеи и прииде в пределы Иудейския об он пол Иордана.
И по Нем идоша народи мнози, и изцели их ту.
И приступиша к Нему фарисее искушающе Его и глаголаша Ему: аще достоит человеку пустити жену свою по всяцей вине?
Он же отвещав рече им: несте ли чли, яко Сотворивый искони, мужеский пол и женский сотворил я есть?
И рече: сего ради оставит человек отца (своего) и матерь и прилепится к жене своей, и будета оба в плоть едину,
якоже ктому неста два, но плоть едина: еже убо Бог сочета, человек да не разлучает.
Глаголаша Ему: что убо Моисей заповеда дати книгу распустную и отпустити ю?
Глагола им: яко Моисей по жестосердию вашему повеле вам пустити жены вашя: изначала же не бысть тако:
глаголю же вам, яко иже аще пустит жену свою, разве словесе прелюбодейна, и оженится иною, прелюбы творит: и женяйся пущеницею прелюбы деет.
Глаголаша Ему ученицы Его: аще тако есть вина человеку с женою, лучше есть не женитися.
Он же рече им: не вси вмещают словесе сего, но имже дано есть:
суть бо скопцы, иже из чрева матерня родишася тако: и суть скопцы, иже скопишася от человек: и суть скопцы, иже исказиша сами себе Царствия ради Небеснаго: могий вместити да вместит.
Тогда приведоша к Нему дети, да руце возложит на них и помолится: ученицы же запретиша им.
Иисус же рече (им): оставите детей и не возбраняйте им приити ко Мне: таковых бо есть Царство Небесное.
И возложь на них руце, отиде оттуду.
И се, един (некий) приступль рече Ему: Учителю благий, что благо сотворю, да имам живот вечный?
Он же рече ему: что Мя глаголеши блага? Никтоже благ, токмо един Бог: аще ли хощеши внити в живот, соблюди заповеди.
Глагола Ему: кия? Иисус же рече: еже, не убиеши: не прелюбы сотвориши: не украдеши: не лжесвидетелствуеши:
чти отца и матерь: и: возлюбиши искренняго твоего яко сам себе.
Глагола Ему юноша: вся сия сохраних от юности моея: что есмь еще не докончал?
Рече ему Иисус: аще хощеши совершен быти, иди, продаждь имение твое и даждь нищым: и имети имаши сокровище на небеси: и гряди вслед Мене.
Слышав же юноша слово, отиде скорбя: бе бо имея стяжания многа.
Иисус же рече учеником Своим: аминь глаголю вам, яко неудобь богатый внидет в Царствие Небесное:
паки же глаголю вам: удобее есть велбуду сквозе иглине ушы проити, неже богату в Царствие Божие внити.
Слышавше же ученицы Его, дивляхуся зело, глаголюще: кто убо может спасен быти?
Воззрев же Иисус рече им: у человек сие невозможно есть, у Бога же вся возможна.
Тогда отвещав Петр рече Ему: се, мы оставихом вся и вслед Тебе идохом: что убо будет нам?
Иисус же рече им: аминь глаголю вам, яко вы шедшии по Мне, в пакибытие, егда сядет Сын Человеческий на престоле славы Своея, сядете и вы на двоюнадесяте престолу, судяще обеманадесяте коленома Израилевома:
и всяк, иже оставит дом, или братию, или сестры, или отца, или матерь, или жену, или чада, или села, имене Моего ради, сторицею приимет и живот вечный наследит:
мнози же будут перви последнии, и последни первии.