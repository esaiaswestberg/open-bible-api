Не судите, да не судими будете:
имже бо судом судите, судят вам: и в нюже меру мерите, возмерится вам.
Что же видиши сучец, иже во оце брата твоего, бервна же, еже есть во оце твоем, не чуеши?
Или како речеши брату твоему: остави, да изму сучец из очесе твоего: и се, бервно во оце твоем?
Лицемере, изми первее бервно из очесе твоего, и тогда узриши изяти сучец из очесе брата твоего.
Не дадите святая псом, ни пометайте бисер ваших пред свиниями, да не поперут их ногами своими и вращшеся расторгнут вы.
Просите, и дастся вам: ищите, и обрящете: толцыте, и отверзется вам:
всяк бо просяй приемлет, и ищяй обретает, и толкущему отверзется.
Или кто есть от вас человек, егоже аще воспросит сын его хлеба, еда камень подаст ему?
Или аще рыбы просит, еда змию подаст ему?
Аще убо вы, лукави суще, умеете даяния блага даяти чадом вашым, кольми паче Отец ваш Небесный даст блага просящым у Него.
Вся убо, елика аще хощете, да творят вам человецы, тако и вы творите им: се бо есть закон и пророцы.
Внидите узкими враты: яко пространная врата и широкий путь вводяй в пагубу, и мнози суть входящии им:
что узкая врата, и тесный путь вводяй в живот, и мало их есть, иже обретают его.
Внемлите же от лживых пророк, иже приходят к вам во одеждах овчих, внутрь же суть волцы хищницы:
от плод их познаете их. Еда объемлют от терния грозды, или от репия смоквы?
Тако всяко древо доброе плоды добры творит, а злое древо плоды злы творит:
не может древо добро плоды злы творити, ни древо зло плоды добры творити.
Всяко убо древо, еже не творит плода добра, посекают е и во огнь вметают.
Темже убо от плод их познаете их.
Не всяк глаголяй Ми: Господи, Господи, внидет в Царствие Небесное: но творяй волю Отца Моего, Иже есть на небесех.
Мнози рекут Мне во он день: Господи, Господи, не в Твое ли имя пророчествовахом, и Твоим именем бесы изгонихом, и Твоим именем силы многи сотворихом?
И тогда исповем им, яко николиже знах вас: отидите от Мене, делающии беззаконие.
Всяк убо, иже слышит словеса Моя сия и творит я, уподоблю его мужу мудру, иже созда храмину свою на камени:
и сниде дождь, и приидоша реки, и возвеяша ветри, и нападоша на храмину ту: и не падеся, основана бо бе на камени.
И всяк слышай словеса Моя сия, и не творя их, уподобится мужу уродиву, иже созда храмину свою на песце:
и сниде дождь, и приидоша реки, и возвеяша ветри, и опрошася храмине той, и падеся: и бе разрушение ея велие.
И бысть егда сконча Иисус словеса сия, дивляхуся народи о учении Его:
бе бо учя их яко власть имея, и не яко книжницы (и фарисее).