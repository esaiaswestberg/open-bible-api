Тогда приступиша ко Иисусови иже от Иерусалима книжницы и фарисее, глаголюще:
почто ученицы Твои преступают предание старец? Не умывают бо рук своих, егда хлеб ядят.
Он же отвещав рече им: почто и вы преступаете заповедь Божию за предание ваше?
Бог бо заповеда, глаголя: чти отца и матерь: и: иже злословит отца или матерь, смертию да умрет.
Вы же глаголете: иже аще речет отцу или матери: дар, имже бы от мене пользовался еси:
и да не почтит отца своего или матере: и разористе заповедь Божию за предание ваше.
Лицемери, добре пророчествова о вас Исаиа, глаголя:
приближаются Мне людие сии усты своими и устнами чтут Мя: сердце же их далече отстоит от Мене:
всуе же чтут Мя, учаще учением, заповедем человеческим.
И призвав народы, рече им: слышите и разумейте:
не входящее во уста сквернит человека: но исходящее изо уст, то сквернит человека.
Тогда приступльше ученицы Его реша Ему: веси ли, яко фарисее слышавше слово соблазнишася?
Он же отвещав рече: всяк сад, егоже не насади Отец Мой Небесный, искоренится:
оставите их: вожди суть слепи слепцем: слепец же слепца аще водит, оба в яму впадетася.
Отвещав же Петр рече Ему: скажи нам притчу сию.
Иисус же рече (им): единаче ли и вы без разума есте?
Не у ли разумеваете, яко всяко, еже входит во уста, во чрево вмещается и афедроном исходит?
Исходящая же изо уст, от сердца исходят, и та сквернят человека:
от сердца бо исходят помышления злая, убийства, прелюбодеяния, любодеяния, татьбы, лжесвидетелства, хулы:
сия суть сквернящая человека: а еже неумовенныма рукама ясти, не сквернит человека.
И изшед оттуду Иисус, отиде во страны Тирския и Сидонския.
И се, жена Хананейска, от предел тех изшедши, возопи к Нему глаголющи: помилуй мя, Господи, сыне Давидов, дщи моя зле беснуется.
Он же не отвеща ей словесе. И приступльше ученицы Его, моляху Его, глаголюще: отпусти ю, яко вопиет вслед нас.
Он же отвещав рече: несмь послан, токмо ко овцам погибшым дому Израилева.
Она же пришедши поклонися Ему, глаголющи: Господи, помози ми.
Он же отвещав рече: несть добро отяти хлеба чадом и поврещи псом.
Она же рече: ей, Господи: ибо и пси ядят от крупиц падающих от трапезы господей своих.
Тогда отвещав Иисус рече ей: о, жено, велия вера твоя: буди тебе якоже хощеши. И изцеле дщи ея от того часа.
И прешед оттуду Иисус, прииде на море Галилейское, и возшед на гору, седе ту.
И приступиша к Нему народи мнози, имуще с собою хромыя, слепыя, немыя, бедныя и ины многи, и привергоша их к ногама Иисусовыма: и изцели их:
якоже народом дивитися, видящым немыя глаголюща, бедныя здравы, хромыя ходящя и слепыя видящя: и славляху Бога Израилева.
Иисус же призвав ученики Своя, рече (им): милосердую о народе (сем), яко уже дни три приседят Мне и не имут чесо ясти: и отпустити их не ядших не хощу, да не како ослабеют на пути.
И глаголаша Ему ученицы Его: откуду нам в пустыни хлеби толицы, яко да насытится толик народ?
И глагола им Иисус: колико хлебы имате? Они же реша: седмь, и мало рыбиц.
И повеле народом возлещи на земли,
и приемь седмь хлебы и рыбы, хвалу воздав преломи и даде учеником Своим, ученицы же народом.
И ядоша вси и насытишася: и взяша избытки укрух, седмь кошниц исполнь:
ядших же бяше четыре тысящы мужей, разве жен и детей.
И отпустив народы, влезе в корабль и прииде в пределы Магдалински.