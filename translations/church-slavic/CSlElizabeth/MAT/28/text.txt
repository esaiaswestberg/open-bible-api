В вечер же субботный, свитающи во едину от суббот, прииде Мариа Магдалина и другая Мариа, видети гроб.
И се, трус бысть велий: Ангел бо Господень сшед с небесе, приступль отвали камень от дверий гроба и седяше на нем:
бе же зрак его яко молния, и одеяние его бело яко снег.
От страха же его сотрясошася стрегущии и быша яко мертви.
Отвещав же Ангел рече женам: не бойтеся вы: вем бо, яко Иисуса распятаго ищете:
несть зде: воста бо, якоже рече: приидите, видите место, идеже лежа Господь,
и скоро шедше рцыте учеником Его, яко воста от мертвых и се, варяет вы в Галилеи: тамо Его узрите: се, рех вам.
И изшедше скоро от гроба со страхом и радостию велиею, текосте возвестити учеником Его.
Егда же идясте возвестити учеником Его, и се, Иисус срете я, глаголя: радуйтеся. Оне же приступльше ястеся за нозе Его и поклонистеся Ему.
Тогда глагола има Иисус: не бойтеся: идите, возвестите братии Моей, да идут в Галилею, и ту Мя видят.
Идущема же има, се, нецыи от кустодии пришедше во град, возвестиша архиереом вся бывшая.
И собравшеся со старцы, совет сотвориша, сребреники доволны даша воином,
глаголюще: рцыте, яко ученицы Его нощию пришедше украдоша Его, нам спящым:
и аще сие услышано будет у игемона, мы утолим его и вас безпечальны сотворим.
Они же приемше сребреники, сотвориша, якоже научени быша. И промчеся слово сие во Иудеех даже до сего дне.
Единии же надесяте ученицы идоша в Галилею, в гору, аможе повеле им Иисус:
и видевше Его, поклонишася Ему: ови же усумнешася.
И приступль Иисус, рече им, глаголя: дадеся Ми всяка власть на небеси и на земли:
шедше убо научите вся языки, крестяще их во имя Отца и Сына и Святаго Духа,
учаще их блюсти вся, елика заповедах вам: и се, Аз с вами есмь во вся дни до скончания века. Аминь.