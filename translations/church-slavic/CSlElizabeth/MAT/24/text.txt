И изшед Иисус идяше от церкве. И приступиша (к Нему) ученицы Его показати Ему здания церковная.
Иисус же рече им: не видите ли вся сия? Аминь глаголю вам, не имать остати зде камень на камени, иже не разорится.
Седящу же Ему на горе Елеонстей, приступиша к Нему ученицы на едине, глаголюще: рцы нам, когда сия будут? И что есть знамение Твоего пришествия и кончина века?
И отвещав Иисус рече им: блюдите, да никтоже вас прельстит:
мнози бо приидут во имя Мое, глаголюще: Аз есмь Христос: и многи прельстят.
Услышати же имате брани и слышания бранем. Зрите, не ужасайтеся, подобает бо всем (сим) быти: но не тогда есть кончина.
Востанет бо язык на язык, и царство на царство: и будут глади и пагубы и труси по местом:
вся же сия начало болезнем.
Тогда предадят вы в скорби и убиют вы: и будете ненавидими всеми языки имене Моего ради.
И тогда соблазнятся мнози, и друг друга предадят, и возненавидят друг друга:
и мнози лжепророцы востанут и прельстят многия:
и за умножение беззакония, изсякнет любы многих.
Претерпевый же до конца, той спасется.
И проповестся сие Евангелие Царствия по всей вселенней, во свидетелство всем языком: и тогда приидет кончина.
Егда убо узрите мерзость запустения, реченную Даниилом пророком, стоящу на месте святе: иже чтет, да разумеет:
тогда сущии во Иудеи да бежат на горы:
(и) иже на крове, да не сходит взяти яже в дому его:
и иже на селе, да не возвратится вспять взяти риз своих.
Горе же непраздным и доящым в тыя дни.
Молитеся же, да не будет бегство ваше в зиме, ни в субботу.
Будет бо тогда скорбь велия, яковаже не была от начала мира доселе, ниже имать быти.
И аще не быша прекратилися дние оны, не бы убо спаслася всяка плоть: избранных же ради прекратятся дние оны.
Тогда аще кто речет вам: се, зде Христос, или онде: не имите веры:
востанут бо лжехристи и лжепророцы и дадят знамения велия и чудеса, якоже прельстити, аще возможно, и избранныя.
Се, прежде рех вам.
Аще убо рекут вам: се, в пустыни есть, не изыдите: се, в сокровищих, не имите веры:
якоже бо молния исходит от восток и является до запад, тако будет пришествие Сына Человеческаго:
идеже бо аще будет труп, тамо соберутся орли.
Абие же, по скорби дний тех, солнце померкнет, и луна не даст света своего, и звезды спадут с небесе, и силы небесныя подвигнутся:
и тогда явится знамение Сына Человеческаго на небеси: и тогда восплачутся вся колена земная и узрят Сына Человеческаго грядуща на облацех небесных с силою и славою многою:
и послет Ангелы Своя с трубным гласом велиим, и соберут избранныя Его от четырех ветр, от конец небес до конец их.
От смоковницы же научитеся притчи: егда уже ваия ея будут млада, и листвие прозябнет, ведите, яко близ есть жатва:
тако и вы, егда видите сия вся, ведите, яко близ есть, при дверех.
Аминь глаголю вам, не мимоидет род сей, дондеже вся сия будут:
небо и земля мимоидет, словеса же Моя не мимоидут.
О дни же том и часе никтоже весть, ни Ангели небеснии, токмо Отец Мой един:
якоже (бо бысть во) дни Ноевы, тако будет и пришествие Сына Человеческаго:
якоже бо беху во дни прежде потопа ядуще и пиюще, женящеся и посягающе, до негоже дне вниде Ное в ковчег,
и не уведеша, дондеже прииде вода и взят вся: тако будет и пришествие Сына Человеческаго:
тогда два будета на селе: един поемлется, а другий оставляется:
две мелюще в жерновех: едина поемлется, и едина оставляется.
Бдите убо, яко не весте, в кий час Господь ваш приидет.
Сие же ведите, яко аще бы ведал дому владыка, в кую стражу тать приидет, бдел убо бы и не бы дал подкопати храма своего.
Сего ради и вы будите готови: яко, в оньже час не мните, Сын Человеческий приидет.
Кто убо есть верный раб и мудрый, егоже поставит господин его над домом своим, еже даяти им пищу во время (их)?
Блажен раб той, егоже, пришед господин его, обрящет тако творяща:
аминь глаголю вам, яко над всем имением своим поставит его.
Аще ли же речет злый раб той в сердцы своем: коснит господин мой приити,
и начнет бити клевреты своя, ясти же и пити с пияницами:
приидет господин раба того в день, в оньже не чает, и в час, в оньже не весть,
и растешет его полма, и часть его с неверными положит: ту будет плачь и скрежет зубом.