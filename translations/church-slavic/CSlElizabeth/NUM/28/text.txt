И рече Господь к Моисею, глаголя:
заповеждь сыном Израилевым, и речеши к ним, глаголя: дары Моя, даяния Моя, приносы Моя, в воню благовония соблюдите приносити Мне на праздники Моя.
И да речеши к ним: сия приношения, яже принесете Господу, агнцев единолетных непорочных два на день во всесожжение выну:
агнца единаго сотворите рано, и агнца втораго сотворите в вечер:
и да сотвориши десятую часть ефи (меры) муки пшеничны на жертву, вмешану в елеи четвертую часть (меры) ина:
всесожжение непрестанное, якоже бысть в горе Синайстей, в воню благовония Господу.
И возлияние его четвертую часть (меры) ина агнцу единому: во святем да возлиеши возлияние сикеру Господу:
и агнца втораго сотвориши к вечеру: по жертве его и по возлиянию его да сотвориши, в воню благовония Господу.
И в день суббот приведете два агнца единолетна непорочна и две десятины муки пшеничны вмешаны в елеи на жертву и возлияние,
всесожжения субботы в субботах, на всесожжение всегдашнее и возлияние его.
И в новомесячиих да принесете во всесожжение Господу телца два от говяд и овна единаго, агнцев единолетных седмь непорочных:
три десятины муки пшеничны вмешаны в елеи телцу единому, и две десятины муки пшеничны вмешаны в елеи овну единому,
по десятине муки пшеничны вмешаны в елеи агнцу единому: жертву в воню благовония принос Господу.
Возлияние их от вина пол (меры) ина да будет телцу единому: и третия часть (меры) ина да будет овну единому: и четвертая часть (меры) ина да будет агнцу единому: сие всесожжение от месяца до месяца в месяцы лета.
И козла единаго от коз греха ради Господу на всесожжение присное сотворите и возлияние его.
И в месяце первем в четвертыйнадесять день месяца Пасха Господу:
и в пятыйнадесять день месяца сего праздник: седмь дний опресноки да ясте.
И день первый нарочит свят да будет вам: всякаго дела служебна да не сотворите.
И принесете всесожжения принос Господу, телца от волов два, овна единаго, агнцев единолетных седмь: непорочни будут вам.
И жертва их мука пшенична вмешана в елеи: три десятины телцу единому и две десятины овну единому да сотворите:
по десятине сотвориши агнцу единому, седми агнцем:
и козла единаго от коз греха ради, во еже умолити о вас.
Кроме всесожжения всегдашняго утренняго, еже есть всесожжение всегдашнее, сотворите сия.
По сему сотворите на (всяк) день, в седмь дний, дар, принос в воню благовония Господу: на всесожжение всегдашнее сотвориши возлияние его.
И день седмый нарочит свят да будет вам: всякаго дела служебнаго да не сотворите в онь.
И день новых (плодов), егда принесете Господеви жертву нову седмиц, нарочит свят будет вам: всякаго дела служебна да не сотворите.
И да принесете всесожжения в воню благовония Господу, телца от волов два, овна единаго, агнцев единолетных седмь непорочных.
Жертва их мука пшенична вмешана в елеи: три десятины телцу единому и две десятины овну единому:
по десятине агнцу единому, седми агнцем:
и козла единаго от коз греха ради, во еже умолити о вас.
Кроме всесожжения всегдашняго, и жертву их сотворите Мне, непорочни да будут вам, и возлияния их.