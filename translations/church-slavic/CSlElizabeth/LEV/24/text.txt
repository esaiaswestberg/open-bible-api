И рече Господь к Моисею, глаголя:
заповеждь сыном Израилевым, да возмут ти елей от масличия чист исцежен в светение, да горит светило всегда,
вне завесы в скинии свидения, и возжигати будут его Аарон и сынове его от вечера до заутра пред Господем непрестанно, законно вечно в роды вашя:
на светилнице чистем возжигати будете светила пред Господем даже до утра.
И возмете муки пшеничны, и сотворите от нея дванадесять хлебов: дву десятин да будет хлеб един:
и возложите их на два положения, по шести хлебов едино положение на трапезе чисте пред Господем:
и возложите на едино положение ливан чист и соль, и да будут хлебы в память предлежащыя пред Господем:
в день субботы да предлагаются пред Господем всегда от сынов Израилевых, завет вечный:
и да будут Аарону и сыном его, и да снедят я на месте святе, суть бо святая святых: сие им от жертв Господу в закон вечный.
И изыде сын жены Израилтяныни, и сей бе сын Египтянина в сынех Израилевых: и пряхуся в полце иже от Израилтяныни и муж Израилтянин:
и нарек сын жены Израилтяныни имя (Господне) прокля. И приведоша его к Моисею. Имя же матере его Саломииф, дщерь Давриина, от племене Данова.
И ввергоша его в темницу, разсудити о нем повелением Господним.
И рече Господь к Моисею, глаголя:
изведи клявшаго вне полка, и да возложат вси слышавшии руце свои на главу его, и да побиют его камением весь сонм:
и сыном Израилевым глаголи и речеши к ним: человек человек, иже аще прокленет Бога своего, грех приимет:
нарицаяй же имя Господне смертию да умрет: камением да побиют его весь сонм израильский: аще туземец, или пришлец, егда наречет имя Господне, да умрет:
и человек, иже аще поразит всяку душу человечу, и умрет, смертию да умрет:
и иже аще ударит скота, и умрет, да воздаст душу вместо души:
и аще кто сотворит порок ближнему, якоже сотвори ему, такожде и ему да сотворят:
изломление за изломление, око за око, зуб за зуб: якоже сотворил порок человеку, такожде да сотворят и ему:
иже аше ударит человека, и умрет смертию да умрет:
оправдание едино будет пришелцу и туземцу, яко Аз есмь Господь Бог ваш.
И глагола Моисей к сыном Израилевым, и изведоша клявшаго вне полка, и побиша его камением весь сонм: и сынове Израилевы сотвориша, якоже заповеда Господь Моисею.