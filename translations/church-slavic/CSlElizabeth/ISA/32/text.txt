Се бо, Царь праведный воцарится, и князи со судом владети начнут.
И будет человек сокрываяй словеса своя, и скрыется, аки от воды носимыя: и явится в Сионе яко река текущая славная в земли жаждущей.
И ксему не будут уповающе на человеки, но ушы вдадят на слышание,
и сердце изнемогших вонмет послушати, и языцы немотствующии скоро научатся глаголати мир:
и ксему не рекут юродивому владети, и ксему не рекут слуги твои: молчи.
Юрод бо юродивая изречет, и сердце его тщетная уразумеет, еже совершати беззаконная и глаголати на Господа прелесть, еже растлити душы алчныя и душы жаждущыя тщы сотворити.
Совет бо злых беззаконная совещавает, растлити смиренныя словесы неправедными и разсыпати словеса смиренных на суде.
Благочестивии же смысленне совещаша, и той совет пребудет.
Жены богатыя, востаните и услышите глас мой: дщери, с надеждею слышите словеса моя:
дня летняго память сотворите в болезни с надеждею: потребися оымание винное, преста сеяние, и (собирание) ктому не приидет.
Ужаснитеся, сжалитеся, уповавшыя, совлецытеся, наги будите, препояшите чресла своя во вретища
и в перси бийтеся о селе желаемем и о винограднем рождении.
На земли людий моих терние и былие возникнет, и от всего дому радость восхитится: град богат,
домове оставленнии, богатство града и домы вожделения оставят: и будут веси пещеры до века, радость ослом дивиим, паствы пастухов:
дондеже найдет на ны Дух от вышняго, и будет пустыня в Хермель, а Хермель в дубраву вменится.
И почиет в пустыни суд, и правда в Кармиле вселится:
и будут дела правды мир, и одержит правда покой, и уповающе будут до века:
и вселятся людие его во граде мира и обитати будут уповающе, и почиют с богатством.
Град же, аще снидет, то не на вы приидет: и будут живущии в дубравах уповающе, якоже сущии на полях.
Блажени сеющии при всяцей воде, идеже вол и осел попирает.