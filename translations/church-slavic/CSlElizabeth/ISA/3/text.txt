Се, Владыка Господь Саваоф отимет от Иерусалима и от Иудеи крепкаго и крепкую, крепость хлеба и крепость воды,
исполина и крепкаго, и человека ратника и судию, и пророка и смотреливаго, и старца
и пятьдесятоначалника, и дивнаго советника и премудраго архитектона и разумнаго послушателя.
И поставлю юношы князи их, и ругателие господствовати будут ими.
И нападати имут людие, и человек на человека, и человек на ближняго своего: приразится отроча к старцу, и безчестный к честному.
Яко имется человек брата своего, или домашняго отца своего, глаголя: ризу имаши, началовождь нам буди, и брашно мое под тобою да будет.
И отвещав в день оный речет: не буду твой началовождь, несть бо в дому моем ни хлеба, ни ризы: не буду началовождь людем сим.
Яко оставлен бысть Иерусалим, и Иудеа паде, и язык их со беззаконием, не покаряющься Господеви.
Сего ради ныне смирися слава их, и студ лица их противу ста им: грех же свой яко Содомский возвестиша и явиша. Горе души их, зане умыслиша совет лукавый на себе самих,
рекше: свяжем праведнаго, яко непотребен нам есть. Убо плоды дел своих снедят.
Горе беззаконному: лукавая бо приключатся ему по делом руку его.
Людие Мои, приставницы ваши пожинают вас, и истязающии обладают вами: людие Мои, блажащии вас льстят вы и стези ног ваших возмущают.
Но ныне устроится Господь на суд и поставит на суд люди Своя:
Сам Господь на суд приидет со старейшины людий и со князи их. Вы же почто запалисте виноград Мой, и разграбление убогаго в домех ваших?
Почто вы обидите людий Моих и лице убогих посрамляете? Глаголет Господь Саваоф.
Сия глаголет Господь: понеже вознесошася дщери Сиони и ходиша высокою выею и помизанием очес и ступанием ног, купно ризы влекущыя (по долу) и ногама купно играющыя:
и смирит Господь началныя дщери Сиони, и Господь открыет срамоту их.
В день он, и отимет Господь славу риз их и красоты их, и вплетения златая (на главе) и тресны ризныя, и луницы гривенныя
и срачицы тонкия, и красоту лица их и состроение красы славныя, и обручи и перстни, и мониста и запястия и художныя усерязи,
и багряницы и пребагряная, и утварь храмную
и светлая лаконская, и виссоны и синеты, и червленицы
и виссон со златом и синетою претыканы, и тончицы преиманы златом:
и будет вместо вони добрыя смрад, и вместо пояса ужем препояшешися, и вместо украшения златаго, еже на главе, плешь имети будеши дел твоих ради, и вместо ризы багряныя препояшешися вретищем:
и сын твой добрейший, егоже любиши, мечем падет, и крепцыи ваши мечем падут и смирятся:
и восплачутся хранилища утварей ваших, и останешися едина и о землю ударена будеши.