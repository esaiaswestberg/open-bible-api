Се, Господь разсыплет вселенную и опустошит ю, и открыет лице ея и расточит живущыя на ней.
И будут людие аки жрец, и раб аки господин, и раба аки госпожа: будет купуяй яко продаяй, и взаим емляй аки заимодавец, и должный аки емуже есть должен.
Тлением истлеет земля, и расхищением расхищена будет земля: уста бо Господня глаголаша сия.
Восплакася земля, и растленна бысть вселенная, восплакашася высоцыи земли.
Земля бо беззаконие сотвори живущих ради на ней, понеже преступиша закон и измениша заповеди, разрушиша завет вечный.
Сего ради проклятие пояст землю, яко согрешиша живущии на ней: сего ради убози будут живущии на земли, и останется человеков мало.
Восплачется вино, возрыдает виноград, возстенут вси радующиися душею.
Престало есть веселие тимпанов, преста высокодерзость и богатство нечестивых, престал есть глас гуслей:
усрамишася, не пиша вина, горька бысть сикера пиющым.
Опусте всяк град, заключит храм, еже не внити.
Плачитеся о вине всюду, престала есть радость вся земная, отиде вся радость земли.
И останут гради пусти, и домове оставлени погибнут.
Сия вся будут на земли среди языков: якоже аще кто отрясает масличину, тако отрясут их: и (якоже) аще останет от оымания винограда,
сии гласом возопиют: оставшиися же на земли возрадуются со славою Господнею, возмятется вода морская.
Сего ради слава Господня во островех будет морских, имя Господне прославлено будет.
Господи Боже Израилев, от крил земных чудеса слышахом, надежда благочестивому: и рекут: (горе хулящым, иже хулят закон,) горе преступником, иже преступают закон.
Страх и пропасть и сеть на вас живущих на земли.
И будет, бежай страха впадет в пропасть, и излазяй из пропасти имется в сеть: яко окна с небесе отверзошася, и потрясутся основания земная.
Мятежем возмятется земля, и скудостию оскудеет земля.
Преклонися и потрясеся земля аки овощное хранилище, и аки пиян и шумен падет и не возможет востати, преодоле бо на ней беззаконие.
И будет в той день, наведет Господь на утварь небесную руку и на цари земныя.
И соберут собрание ея и затворят в тверди и в темницы: мноземи роды будет посещение их.
И истает плинфа и падет стена, и устыдится луна и посрамится солнце: яко воцарится Господь в Сионе и во Иерусалиме и пред старейшины славен будет.