И Товит написа молитву в радость и рече: благословен Бог живый во веки и царство Его,
зане Он наказует и милует, низводит во ад и возводит, и несть иже избежит руки Его:
исповедайтеся Ему, сынове Израилевы, пред языки, зане Той разсея нас в них,
тамо являйте величие Его, возносите Его пред всяким живущим, яко Той Господь наш и Бог, Той Отец наш во вся веки,
и наказовати имать нас в неправдах наших, и паки помилует и соберет ны от всех языков, идеже аще расточени будете в них:
аще обратитеся к Нему всем сердцем вашим и всею душею вашею творити пред Ним истину, тогда обратится к вам и не скрыет лица Своего от вас, и узрите, яже сотворит с вами: и исповедайтеся Ему всеми усты вашими, и благословите Господа правды и возносите Царя веков: аз в земли пленения моего исповедаюся Ему и сказую крепость и величие Его языку грешников: обратитеся, грешницы, и творите правду пред Ним: кто весть, аще благоволит о вас и сотворит милость вам?
Бога моего возношу, и душа моя Царя Небеснаго, и возвеселится о величии Его:
да возглаголют вси и да исповедятся Ему во Иерусалиме:
Иерусалиме, граде святый, накажет тя за дела сынов твоих и паки помилует сыны праведных:
исповедайя Господеви благо и благослови Царя веков, да паки скиния Его созиждется в тебе с радостию, и да возвеселит в тебе плененныя, и да возлюбит в тебе бедныя во вся роды века:
языцы мнози отдалеча приидут ко имени Господа Бога, дары в руках имуще и дары Царю Небесе, родове родов восхвалят тя и дадут радование:
прокляти вси ненавидящии тя, благословени будут вси любящии тя во век:
радуйся и веселися о сынех праведных, зане соберутся и возблагословят Господа праведных:
о, блажени любящии тя, возрадуются о мире твоем: блажени, елицы скорвеша о всех наказаниих твоих, зане о тебе возрадуются, видяще всю славу твою, и возвеселятся во век:
душа моя да благословит Бога Царя великаго,
яко наздан будет Иерусалим сапфиром и смарагдом и каменем честным, стены твоя и столпи и забрала златом чистым,
и стогны Иерусалимския вириллом и анфраксом и камением от Суфира утелются,
и рекут вся стогны его: аллилуиа и восхвалят, глаголюще: благословен Бог, Иже вознесе во вся веки.