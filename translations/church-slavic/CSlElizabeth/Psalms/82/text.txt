Песнь псалма Асафу.
Боже, кто уподобится Тебе? Не премолчи, ниже укроти, Боже:
яко се, врази Твои возшумеша, и ненавидящии Тя воздвигоша главу.
На люди Твоя лукавноваша волею, и совещаша на святыя Твоя.
Реша: приидите и потребим я от язык, и не помянется имя Израилево ктому.
Яко совещаша единомышлением вкупе, на Тя завет завещаша:
селения Идумейска и Исмаилите, Моав и Агаряне,
Гевал и Аммон и Амалик, иноплеменницы с живущими в Тире:
ибо и Ассур прииде с ними, быша в заступление сыновом Лотовым:
сотвори им яко Мадиаму и Сисаре, яко Иавиму в потоце Киссове:
потребишася во Аендоре, быша яко гной земный.
Положи князи их яко Орива и Зива, и Зевеа и Салмана, вся князи их,
иже реша: да наследим себе святилище Божие.
Боже мой, положи я яко коло, яко трость пред лицем ветра.
Яко огнь попаляяй дубравы, яко пламень пожигаяй горы:
тако поженеши я бурею Твоею, и гневом Твоим смятеши я.
Исполни лица их безчестия, и взыщут имене Твоего, Господи.
Да постыдятся и смятутся в век века, и посрамятся и погибнут.
И да познают, яко имя Тебе Господь, Ты един Вышний по всей земли.