Вознесу Тя, Боже мой, Царю мой, и благословлю имя Твое в век и в век века.
На всяк день благословлю Тя, и восхвалю имя Твое в век и в век века.
Велий Господь и хвален зело, и величию Его несть конца.
Род и род восхвалят дела Твоя и силу Твою возвестят:
великолепие славы святыни Твоея возглаголют и чудеса Твоя поведят:
и силу страшных Твоих рекут и величие Твое поведят:
память множества благости Твоея отрыгнут и правдою Твоею возрадуются.
Щедр и милостив Господь, долготерпелив и многомилостив.
Благ Господь всяческим, и щедроты Его на всех делех Его.
Да исповедятся Тебе, Господи, вся дела Твоя, и преподобнии Твои да благословят Тя:
славу царствия Твоего рекут и силу Твою возглаголют,
сказати сыновом человеческим силу Твою и славу великолепия царствия Твоего.
Царство Твое царство всех веков, и владычество Твое во всяком роде и роде: верен Господь во всех словесех Своих и преподобен во всех делех Своих.
Утверждает Господь вся низпадающыя и возставляет вся низверженныя.
Очи всех на Тя уповают, и Ты даеши им пищу во благовремении:
отверзаеши ты руку Твою и исполняеши всякое животно благоволения.
Праведен Господь во всех путех Своих и преподобен во всех делех Своих.
Близ Господь всем призывающым Его, всем призывающым Его во истине:
волю боящихся Его сотворит, и молитву их услышит, и спасет я.
Хранит Господь вся любящыя Его, и вся грешники потребит.
Хвалу Господню возглаголют уста моя: и да благословит всяка плоть имя святое Его в век и в век века.