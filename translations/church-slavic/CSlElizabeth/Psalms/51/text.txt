В конец, разума Давиду,
внегда приити Доику Идумейску, и возвестити Саулу, и рещи ему: прииде Давид в дом Авимелехов.
Что хвалишися во злобе, сильне? Беззаконие весь день.
Неправду умысли язык твой: яко бритву изощрену сотворил еси лесть.
Возлюбил еси злобу паче благостыни, неправду неже глаголати правду:
возлюбил еси вся глаголы потопныя, язык льстив.
Сего ради Бог разрушит тя до конца: восторгнет тя, и преселит тя от селения твоего и корень твой от земли живых.
Узрят праведнии и убоятся, и о нем возсмеются и рекут:
се, человек, иже не положи Бога помощника себе, но упова на множество богатства своего, и возможе суетою своею.
Аз же яко маслина плодовита в дому Божии: уповах на милость Божию во век и в век века.
Исповемся Тебе в век, яко сотворил еси: и терплю имя Твое, яко благо пред преподобными Твоими.