Во исходе Израилеве от Египта, дому Иаковля из людий варвар,
бысть Иудеа святыня Его, Израиль область Его.
Море виде и побеже, Иордан возвратися вспять:
горы взыграшася яко овни, и холми яко агнцы овчии.
Что ти есть, море, яко побегло еси, и тебе, Иордане, яко возвратился еси вспять?
Горы, яко взыграстеся яко овни, и холми яко агнцы овчии?
От лица Господня подвижеся земля, от лица Бога Иаковля:
обращшаго камень во езера водная и несекомый во источники водныя.
Не нам, Господи, не нам, но имени Твоему даждь славу о милости Твоей и истине Твоей:
да не когда рекут языцы: где есть Бог их?
Бог же наш на небеси и на земли, вся елика восхоте, сотвори.
Идоли язык сребро и злато, дела рук человеческих:
уста имут, и не возглаголют: очи имут, и не узрят:
ушы имут, и не услышат: ноздри имут, и не обоняют:
руце имут, и не осяжут: нозе имут, и не пойдут: не возгласят гортанем своим.
Подобни им да будут творящии я и вси надеющиися на ня.
Дом Израилев упова на Господа: помощник и защититель им есть.
Дом Ааронь упова на Господа: помощник и защититель им есть.
Боящиися Господа уповаша на Господа: помощник и защититель им есть.
Господь помянув ны благословил есть нас: благословил есть дом Израилев, благословил есть дом Ааронь,
благословил есть боящыяся Господа, малыя с великими.
Да приложит Господь на вы, на вы и на сыны вашя:
благословени вы Господеви, сотворшему небо и землю.
Небо небесе Господеви, землю же даде сыновом человеческим.
Не мертвии восхвалят Тя, Господи, ниже вси низходящии во ад:
но мы живии благословим Господа отныне и до века.