В конец, сыном Кореовым, псалом.
Благоволил еси, Господи, землю Твою, возвратил еси плен Иаковль.
Оставил еси беззакония людий Твоих, покрыл еси вся грехи их.
Укротил еси весь гнев Твой, возвратился еси от гнева ярости Твоея.
Возврати нас, Боже спасений наших, и отврати ярость Твою от нас.
Еда во веки прогневаешися на ны? Или простреши гнев Твой от рода в род?
Боже, Ты обращься оживиши ны, и людие Твои возвеселятся о Тебе.
Яви нам, Господи, милость Твою, и спасение Твое даждь нам.
Услышу, что речет о мне Господь Бог: яко речет мир на люди Своя, и на преподобныя Своя, и на обращающыя сердца к нему.
Обаче близ боящихся Его спасение Его, вселити славу в землю нашу.
Милость и истина сретостеся, правда и мир облобызастася:
истина от земли возсия, и правда с небесе приниче:
ибо Господь даст благость, и земля наша даст плод свой.
Правда пред Ним предидет, и положит в путь стопы своя.