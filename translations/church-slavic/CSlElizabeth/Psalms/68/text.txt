В конец, о изменшихся, псалом Давиду.
Спаси мя, Боже, яко внидоша воды до души моея.
Углебох в тимении глубины, и несть постояния: приидох во глубины морския, и буря потопи мя.
Утрудихся зовый, измолче гортань мой: изчезосте очи мои, от еже уповати ми на Бога моего.
Умножишася паче влас главы моея ненавидящии мя туне: укрепишася врази мои, изгонящии мя неправедно: яже не восхищах, тогда воздаях.
Боже, Ты уведел еси безумие мое, и прегрешения моя от Тебе не утаишася.
Да не постыдятся о мне терпящии Тебе, Господи, Господи сил: ниже да посрамятся о мне ищущии Тебе, Боже Израилев.
Яко Тебе ради претерпех поношение, покры срамота лице мое.
Чуждь бых братии моей и странен сыновом матере моея:
яко ревность дому Твоего снеде мя, и поношения поносящих Ти нападоша на мя.
И покрых постом душу мою, и бысть в поношение мне:
и положих одеяние мое вретище, и бых им в притчу.
О мне глумляхуся седящии во вратех, и о мне пояху пиющии вино.
Аз же молитвою моею к Тебе, Боже: время благоволения, Боже: во множестве милости Твоея услыши мя, во истине спасения Твоего.
Спаси мя от брения, да не углебну: да избавлюся от ненавидящих мя и от глубоких вод.
Да не потопит мене буря водная, ниже да пожрет мене глубина, ниже сведет о мне ровенник уст своих.
Услыши мя, Господи, яко блага милость Твоя: по множеству щедрот Твоих призри на мя.
Не отврати лица Твоего от отрока Твоего, яко скорблю: скоро услыши мя.
Вонми души моей и избави ю: враг моих ради избави мя.
Ты бо веси поношение мое, и студ мой, и срамоту мою: пред Тобою вси оскорбляющии мя.
Поношение чаяше душа моя и страсть: и ждах соскорбящаго, и не бе, и утешающих, и не обретох.
И даша в снедь мою желчь, и в жажду мою напоиша мя оцта.
Да будет трапеза их пред ними в сеть и в воздаяние и в соблазн.
Да помрачатся очи их, еже не видети, и хребет их выну сляцы.
Пролий на ня гнев Твой, и ярость гнева Твоего да постигнет их.
Да будет двор их пуст, и в жилищих их да не будет живый.
Зане егоже Ты поразил еси, тии погнаша, и к болезни язв моих приложиша.
Приложи беззаконие к беззаконию их, и да не внидут в правду Твою.
Да потребятся от книги живых, и с праведными да не напишутся.
Нищь и боляй есмь аз: спасение Твое, Боже, да приимет мя.
Восхвалю имя Бога моего с песнию, возвеличу Его во хвалении:
и угодно будет Богу паче телца юна, роги износяща и пазнокти.
Да узрят нищии и возвеселятся: взыщите Бога, и жива будет душа ваша.
Яко услыша убогия Господь, и окованныя Своя не уничижи.
Да восхвалят Его небеса и земля, море и вся живущая в нем.
Яко Бог спасет Сиона, и созиждутся гради Иудейстии, и вселятся тамо и наследят и:
и семя рабов Твоих удержит и, и любящии имя Твое вселятся в нем.