В конец, псалом песни Давиду, песнь Иеремиева и иезекиилева, людий преселения, егда хотяху исходити.
Тебе подобает песнь, Боже, в Сионе, и Тебе воздастся молитва во Иерусалиме.
Услыши молитву мою: к Тебе всяка плоть приидет.
Словеса беззаконник премогоша нас: и нечестия наша Ты очестиши.
Блажен, егоже избрал еси и приял, вселится во дворех Твоих. Исполнимся во благих дому Твоего: свят храм Твой.
Дивен в правде, услыши ны, Боже, Спасителю наш, упование всех концей земли и сущих в мори далече:
уготовляяй горы крепостию Своею, препоясан силою:
смущаяй глубину морскую, шуму волн его кто постоит? Смятутся языцы,
и убоятся живущии в концах от знамений Твоих: исходы утра и вечера украсиши.
Посетил еси землю и упоил еси ю, умножил еси обогатити ю: река Божия наполнися вод: уготовал еси пищу им, яко тако (есть) уготование.
Бразды ея упой, умножи жита ея: в каплях ея возвеселится возсияющи.
Благословиши венец лета благости Твоея, и поля Твоя исполнятся тука:
разботеют красная пустыни, и радостию холми препояшутся.
Одеяшася овни овчии, и удолия умножат пшеницу: воззовут, ибо воспоют.