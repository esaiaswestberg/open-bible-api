В конец, псалом Давиду.
Блажен разумеваяй на нища и убога, в день лют избавит его Господь.
Господь да сохранит его и живит его, и да ублажит его на земли и да не предаст его в руки врагов его.
Господь да поможет ему на одре болезни его: все ложе его обратил еси в болезни его.
Аз рех: Господи, помилуй мя, изцели душу мою, яко согреших Ти.
Врази мои реша мне злая: когда умрет, и погибнет имя его?
И вхождаше видети, всуе глаголаше сердце его: собра беззаконие себе, исхождаше вон и глаголаше вкупе.
На мя шептаху вси врази мои, на мя помышляху злая мне.
Слово законопреступное возложиша на мя: еда спяй не приложит воскреснути?
Ибо человек мира моего, на негоже уповах, ядый хлебы моя, возвеличи на мя запинание.
Ты же, Господи, помилуй мя и возстави мя, и воздам им.
В сем познах, яко восхотел мя еси, яко не возрадуется враг мой о мне.
Мене же за незлобие приял, и утвердил мя еси пред Тобою в век.
Благословен Господь Бог Израилев от века и до века: буди, буди.