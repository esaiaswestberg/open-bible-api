Внемлите, людие мои, закону моему, приклоните ухо ваше во глаголы уст моих.
Отверзу в притчах уста моя, провещаю ганания исперва.
Елика слышахом и познахом я, и отцы наши поведаша нам:
не утаишася от чад их в род ин, возвещающе хвалы Господни, и силы Его и чудеса Его, яже сотвори.
И воздвиже свидение во Иакове, и закон положи во Израили, елика заповеда отцем нашым сказати я сыновом своим,
яко да познает род ин, сынове родящиися, и востанут и поведят я сыновом своим:
да положат на Бога упование свое, и не забудут дел Божиих, и заповеди Его взыщут:
да не будут якоже отцы их, род строптив и преогорчеваяй, род иже не исправи сердца своего и не увери с Богом духа своего.
Сынове Ефремли наляцающе и стреляюще луки возвратишася в день брани:
не сохраниша завета Божия, и в законе Его не восхотеша ходити.
И забыша благодеяния Его и чудеса Его, яже показа им
пред отцы их, яже сотвори чудеса в земли Египетстей, на поли Танеосе:
разверзе море и проведе их: представи воды яко мех,
и настави я облаком во дни и всю нощь просвещением огня.
Разверзе камень в пустыни и напои я яко в бездне мнозе:
и изведе воду из камене и низведе яко реки воды.
И приложиша еще согрешати Ему, преогорчиша Вышняго в безводней:
и искусиша Бога в сердцах своих, воспросити брашна душам своим.
И клеветаша на Бога и реша: еда возможет Бог уготовати трапезу в пустыни?
Понеже порази камень, и потекоша воды, и потоцы наводнишася: еда и хлеб может дати? Или уготовати трапезу людем Своим?
Сего ради слыша Господь и презре, и огнь возгореся во Иакове, и гнев взыде на Израиля:
яко не вероваша Богови, ниже уповаша на спасение Его.
И заповеда облаком свыше, и двери небесе отверзе:
и одожди им манну ясти, и хлеб небесный даде им.
Хлеб ангельский яде человек: брашно посла им до сытости.
Воздвиже юг с небесе, и наведе силою Своею лива:
и одожди на ня яко прах плоти, и яко песок морский птицы пернаты.
И нападоша посреде стана их, окрест жилищ их.
И ядоша и насытишася зело, и желание их принесе им.
Не лишишася от желания своего: еще брашну сущу во устех их,
и гнев Божий взыде на ня, и уби множайшая их, и избранным Израилевым запят.
Во всех сих согрешиша еще и не вероваша чудесем Его:
и изчезоша в суете дние их, и лета их со тщанием.
Егда убиваше я, тогда взыскаху Его и обращахуся и утреневаху к Богу:
и помянуша, яко Бог помощник им есть, и Бог Вышний Избавитель им есть:
и возлюбиша Его усты своими, и языком своим солгаша Ему:
сердце же их не бе право с Ним, ниже уверишася в завете Его.
Той же есть щедр, и очистит грехи их, и не растлит: и умножит отвратити ярость Свою, и не разжжет всего гнева Своего.
И помяну, яко плоть суть, дух ходяй и не обращаяйся:
колькраты преогорчиша Его в пустыни, прогневаша Его в земли безводней?
И обратишася, и искусиша Бога, и Святаго Израилева раздражиша:
и не помянуша руки Его в день, в оньже избави я из руки оскорбляющаго:
якоже положи во Египте знамения Своя, и чудеса Своя на поли Танеосе:
и преложи в кровь реки их и источники их, яко да не пиют.
Посла на ня песия мухи, и поядоша я, и жабы, и растли я:
и даде рже плоды их, и труды их пругом.
Уби градом винограды их и черничие их сланою:
и предаде граду скоты их, и имение их огню.
Посла на ня гнев ярости Своея, ярость и гнев и скорбь, послание аггелы лютыми.
Путесотвори стезю гневу Своему, и не пощаде от смерти душ их, и скоты их в смерти заключи:
и порази всякое первородное в земли Египетстей, начаток всякаго труда их в селениих Хамовых.
И воздвиже яко овцы люди Своя, и возведе я яко стадо в пустыни:
и настави я на упование, и не убояшася: и враги их покры море.
И введе я в гору святыни Своея, гору сию, юже стяжа десница Его.
И изгна от лица их языки, и по жребию даде им (землю) ужем жребодаяния, и всели в селениих их колена Израилева.
И искусиша и преогорчиша Бога Вышняго, и свидений Его не сохраниша:
и отвратишася и отвергошася, якоже и отцы их: превратишася в лук развращен:
и прогневаша Его в холмех своих, и во истуканных своих раздражиша Его.
Слыша Бог и презре, и уничижи зело Израиля:
и отрину скинию Силомскую, селение еже вселися в человецех:
и предаде в плен крепость их, и доброту их в руки врагов:
и затвори во оружии люди Своя и достояние Свое презре.
Юношы их пояде огнь, и девы их не осетованы быша:
священницы их мечем падоша, и вдовицы их не оплаканы будут.
И воста яко спя Господь, яко силен и шумен от вина:
и порази враги своя вспять, поношение вечное даде им:
и отрину селение Иосифово, и колено Ефремово не избра:
и избра колено Иудово, гору Сионю, юже возлюби:
и созда яко единорога святилище Свое: на земли основа и в век.
И избра Давида раба Своего, и восприят его от стад овчих:
от доилиц поят его, пасти Иакова раба Своего, и Израиля достояние Свое.
И упасе я в незлобии сердца своего, и в разумех руку своею наставил я есть.