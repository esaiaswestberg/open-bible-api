В конец, отроку Господню Давиду, яже глагола Господеви словеса песни сея, в день, в оньже избави его Господь от руки всех враг его и из руки Саули: и рече:
возлюблю Тя, Господи, крепосте моя:
Господь утверждение мое, и прибежище мое, и Избавитель мой, Бог мой, Помощник мой, и уповаю на Него: Защититель мой, и рог спасения моего, и Заступник мой.
Хваля призову Господа и от враг моих спасуся.
Одержаша мя болезни смертныя, и потоцы беззакония смятоша мя:
болезни адовы обыдоша мя, предвариша мя сети смертныя.
И внегда скорбети ми, призвах Господа и к Богу моему воззвах: услыша от храма святаго Своего глас мой, и вопль мой пред Ним внидет во ушы Его.
И подвижеся и трепетна бысть земля, и основания гор смятошася и подвигошася, яко прогневася на ня Бог.
Взыде дым гневом Его, и огнь от лица Его воспламенится: углие возгореся от Него.
И приклони небеса и сниде, и мрак под ногама Его.
И взыде на Херувимы и лете, лете на крилу ветреню.
И положи тму закров Свой: окрест Его селение Его: темна вода во облацех воздушных.
От облистания пред Ним облацы проидоша, град и углие огненное.
И возгреме с небесе Господь, и Вышний даде глас Свой.
Низпосла стрелы и разгна я, и молнии умножи и смяте я.
И явишася источницы воднии, и открышася основания вселенныя от запрещения Твоего, Господи, от дохновения духа гнева Твоего.
Низпосла с высоты и прият мя, восприят мя от вод многих.
Избавит мя от врагов моих сильных и от ненавидящих мя: яко утвердишася паче мене.
Предвариша мя в день озлобления моего: и бысть Господь утверждение мое.
И изведе мя на широту: избавит мя, яко восхоте мя.
И воздаст ми Господь по правде моей, и по чистоте руку моею воздаст ми,
яко сохраних пути Господни и не нечествовах от Бога моего.
Яко вся судбы Его предо мною, и оправдания Его не отступиша от мене.
И буду непорочен с Ним и сохранюся от беззакония моего.
И воздаст ми Господь по правде моей и по чистоте руку моею пред очима Его.
С преподобным преподобн будеши, и с мужем неповинным неповинен будеши,
и со избранным избран будеши, и со строптивым развратишися.
Яко Ты люди смиренныя спасеши и очи гордых смириши.
Яко Ты просветиши светилник мой, Господи: Боже мой, просветиши тму мою.
Яко Тобою избавлюся от искушения, и Богом моим прейду стену.
Бог мой, непорочен путь Его: словеса Господня разжжена. Защититель есть всех уповающих на Него.
Яко кто Бог, разве Господа? Или кто Бог, разве Бога нашего?
Бог препоясуяй мя силою, и положи непорочен путь мой:
совершаяй нозе мои яко елени, и на высоких поставляяй мя:
научаяй руце мои на брань, и положил еси лук медян мышца моя:
и дал ми еси защищение спасения, и десница Твоя восприят мя: и наказание Твое исправит мя в конец, и наказание Твое то мя научит.
Уширил еси стопы моя подо мною, и не изнемогосте плесне мои.
Пожену враги моя, и постигну я, и не возвращуся, дондеже скончаются:
оскорблю их, и не возмогут стати, падут под ногама моима.
И препоясал мя еси силою на брань, спял еси вся востающыя на мя под мя.
И врагов моих дал ми еси хребет и ненавидящыя мя потребил еси.
Воззваша, и не бе спасаяй: ко Господу, и не услыша их.
И истню я яко прах пред лицем ветра, яко брение путий поглажду я.
Избавиши мя от пререкания людий: поставиши мя во главу языков: людие, ихже не ведех, работаша ми,
в слух уха послушаша мя. Сынове чуждии солгаша ми,
сынове чуждии обетшаша и охромоша от стезь своих.
Жив Господь, и благословен Бог, и да вознесется Бог спасения моего,
Бог даяй отмщение мне и покоривый люди под мя,
избавитель мой от враг моих гневливых: от востающих на мя вознесеши мя, от мужа неправедна избавиши мя.
Сего ради исповемся Тебе во языцех, Господи, и имени Твоему пою:
величаяй спасения царева и творяй милость христу Своему Давиду и семени его до века.