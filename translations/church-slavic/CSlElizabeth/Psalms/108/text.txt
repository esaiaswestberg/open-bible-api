Боже, хвалы моея не премолчи:
яко уста грешнича и уста льстиваго на мя отверзошася, глаголаша на мя языком льстивым,
и словесы ненавистными обыдоша мя, и брашася со мною туне.
Вместо еже любити мя, оболгаху мя, аз же моляхся:
и положиша на мя злая за благая, и ненависть за возлюбление мое.
Постави на него грешника, и диавол да станет одесную его:
внегда судитися ему, да изыдет осужден, и молитва его да будет в грех.
Да будут дние его мали, и епископство его да приимет ин:
да будут сынове его сири, и жена его вдова:
движущеся да преселятся сынове его и воспросят, да изгнани будут из домов своих.
Да взыщет заимодавец вся, елика суть его: и да восхитят чуждии труды его.
Да не будет ему заступника, ниже да будет ущедряяй сироты его:
да будут чада его в погубление, в роде единем да потребится имя его.
Да воспомянется беззаконие отец его пред Господем, и грех матере его да не очистится:
да будут пред Господем выну, и да потребится от земли память их:
занеже не помяну сотворити милость, и погна человека нища и убога, и умилена сердцем умертвити.
И возлюби клятву, и приидет ему: и не восхоте благословения, и удалится от него.
И облечеся в клятву яко в ризу, и вниде яко вода во утробу его и яко елей в кости его:
да будет ему яко риза, в нюже облачится, и яко пояс, имже выну опоясуется.
Сие дело оболгающих мя у Господа и глаголющих лукавая на душу мою.
И Ты, Господи, Господи, сотвори со мною имене ради Твоего, яко блага милость Твоя:
избави мя, яко нищь и убог есмь аз, и сердце мое смятеся внутрь мене.
Яко сень, внегда уклонитися ей, отяхся: стрясохся яко прузи.
Колена моя изнемогоста от поста, и плоть моя изменися елеа ради.
И аз бых поношение им: видеша мя, покиваша главами своими.
Помози ми, Господи Боже мой, и спаси мя по милости Твоей:
и да разумеют, яко рука Твоя сия, и Ты, Господи, сотворил еси ю.
Прокленут тии, и Ты благословиши: востающии на мя да постыдятся, раб же Твой возвеселится.
Да облекутся оболгающии мя в срамоту и одеждутся яко одеждою студом своим.
Исповемся Господеви зело усты моими и посреде многих восхвалю Его:
яко преста одесную убогаго, еже спасти от гонящих душу мою.