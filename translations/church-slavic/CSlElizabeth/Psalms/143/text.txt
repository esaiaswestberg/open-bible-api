Благословен Господь Бог мой, научаяй руце мои на ополчение, персты моя на брань.
Милость моя и прибежище мое, заступник мой и Избавитель мой, защититель мой, и на Него уповах: повинуяй люди моя под мя.
Господи, что есть человек, яко познался еси ему? Или сын человечь, яко вменяеши его?
Человек суете уподобися: дние его яко сень преходят.
Господи, преклони небеса, и сниди: коснися горам, и воздымятся:
блесни молнию, и разженеши я: посли стрелы Твоя, и смятеши я.
Посли руку Твою с высоты, изми мя и избави мя от вод многих, из руки сынов чуждих,
ихже уста глаголаша суету, и десница их десница неправды.
Боже, песнь нову воспою Тебе, во псалтири десятоструннем пою Тебе:
дающему спасение царем, избавляющему Давида раба Своего от меча люта.
Избави мя и изми мя из руки сынов чуждих, ихже уста глаголаша суету, и десница их десница неправды:
ихже сынове их яко новосаждения водруженая в юности своей, дщери их удобрены, преукрашены яко подобие храма:
хранилища их исполнена, отрыгающая от сего в сие: овцы их многоплодны, множащыяся во исходищих своих: волове их толсти:
несть падения оплоту, ниже прохода, ниже вопля в стогнах их.
Ублажиша люди, имже сия суть: блажени людие, имже Господь Бог их.