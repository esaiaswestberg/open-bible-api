Имеяше убо первая скиния оправдания службы, святое же людское:
скиния бо сооружена бысть первая, в нейже светилник и трапеза и предложение хлебов, яже глаголется святая.
По вторей же завесе скиния глаголемая Святая святых,
злату имущи кадилницу и ковчег завета окован всюду златом, в немже стамна злата имущая манну, и жезл Ааронов прозябший, и скрижали завета:
превышше же его херувими славы, осеняющии олтарь: о нихже не леть ныне глаголати подробну.
Сим же тако устроеным, в первую убо скинию выну вхождаху священницы, службы совершающе:
во вторую же единою в лето един архиерей, не без крове, юже приносит за себе и о людских невежествиих.
Сие являющу Духу Святому, яко не у явися святых путь, еще первей скинии имущей стояние.
Яже притча во время настоящее утвердися, в неже дарове и жертвы приносятся, не могущыя по совести совершити служащаго,
точию в брашнах и питиях, и различных омовениих, и оправданиих плоти, даже до времене исправления належащая.
Христос же пришед Архиерей грядущих благ, болшею и совершеннейшею скиниею, нерукотворенною, сиречь, не сея твари,
ни кровию козлею ниже телчею, но Своею Кровию, вниде единою во святая, вечное искупление обретый.
Аще бо кровь козляя и телчая и пепел юнчий кропящий оскверненыя освящает к плотстей чистоте:
кольми паче Кровь Христова, Иже Духом Святым Себе принесе непорочна Богу, очистит совесть нашу от мертвых дел, во еже служити нам Богу живу и истинну?
И сего ради новому завету ходатай есть, да смерти бывшей, во искупление преступлений бывших в первем завете, обетование вечнаго наследия приимут званнии.
Идеже бо завет, смерти нужно есть вноситися завещающаго,
завет бо в мертвых известен есть: понеже ничесоже может, егда жив есть завещаваяй.
Темже ни первый без крове обновлен бысть.
Реченней бо бывшей всяцей заповеди по закону от Моисеа всем людем, приемь кровь козлюю и телчую, с водою и волною червленою и иссопом, самыя же тыя книги и вся люди покропи,
глаголя: сия кровь завета, егоже завеща к вам Бог.
И скинию же и вся сосуды служебныя кровию такожде покропи.
И отнюд кровию вся очищаются по закону, и без кровопролития не бывает оставление.
Нужда убо бяше образом небесных сими очищатися: самем же небесным лучшими жертвами, паче сих.
Не в рукотворенная бо святая вниде Христос, противообразная истинных, но в самое небо, ныне да явится лицу Божию о нас,
ниже да многажды приносит Себе, якоже первосвященник входит во святая (святых) по вся лета с кровию чуждею:
понеже подобаше бы Ему множицею страдати от сложения мира: ныне же единою в кончину веков, во отметание греха, жертвою Своею явися.
И якоже лежит человеком единою умрети, потом же суд,
тако и Христос единою принесеся, во еже вознести многих грехи, второе без греха явится, ждущым Его во спасение.