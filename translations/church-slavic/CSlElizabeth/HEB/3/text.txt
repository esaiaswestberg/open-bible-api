Темже, братие святая, звания небеснаго причастницы, разумейте Посланника и Святителя исповедания нашего Иисуса Христа,
верна суща Сотворшему Его, якоже и Моисей во всем дому Его.
Множайшей бо славе Сей паче Моисеа сподобися, елико множайшую честь имать паче дому сотворивый его:
всяк бо дом созидается от некоего: а сотворивый всяческая Бог.
И Моисей убо верен бе во всем дому Его, якоже слуга, во свидетелство глаголатися имевшым:
Христос же якоже Сын в дому Своем: Егоже дом мы есмы, аще дерзновение и похвалу упования даже до конца известно удержим.
Темже, якоже глаголет Дух Святый, днесь, аще глас Его услышите,
не ожесточите сердец ваших, якоже в прогневании, во дни искушения в пустыни,
идеже искусиша Мя отцы ваши, искусиша Мя и видеша дела Моя четыредесять лет.
Сего ради негодовах рода того и рех: присно заблуждают сердцем, тии же не познаша путий Моих:
яко кляхся во гневе Моем, аще внидут в покой Мой.
Блюдите, братие, да не когда будет в некоем от вас сердце лукаво, (исполнено) неверия, во еже отступити от Бога жива.
Но утешайте себе на всяк день дондеже днесь нарицается, да не ожесточится некто от вас лестию греховною:
причастницы бо быхом Христу, аще точию начаток состава даже до конца известен удержим:
внегда глаголет: днесь, аще глас Его услышите, не ожесточите сердец ваших, якоже в прогневании.
Нецыи бо слышавше прогневаша, но не вси изшедшии из Египта с Моисеом.
Коих же негодова четыредесять лет? Не согрешивших ли, ихже кости падоша в пустыни?
Которым же клялся не внити в покоище Его? Яве, яко противльшымся.
И видим, яко не возмогоша внити за неверствие.