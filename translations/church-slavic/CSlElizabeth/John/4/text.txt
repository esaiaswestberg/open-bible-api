Егда убо разуме Иисус, яко услышаша фарисее, яко Иисус множайшыя ученики творит и крещает, неже Иоанн:
Иисус же Сам не крещаше, но ученицы Его:
остави Иудею и иде паки в Галилею.
Подобаше же Ему проити сквозе Самарию.
Прииде убо во град Самарийский, глаголемый Сихарь, близ веси, юже даде Иаков Иосифу сыну своему:
бе же ту источник Иаковль. Иисус же утруждся от пути, седяше тако на источнице: бе (же) яко час шестый.
Прииде жена от Самарии почерпати воду. Глагола ей Иисус: даждь Ми пити.
Ученицы бо Его отшли бяху во град, да брашно купят.
Глагола Ему жена Самаряныня: како ты Жидовин сый от мене пити просиши, жены Самаряныни сущей? Не прикасаютбося Жидове Самаряном.
Отвеща Иисус и рече ей: аще бы ведала еси дар Божий, и Кто есть глаголяй ти: даждь Ми пити: ты бы просила у Него, и дал бы ти воду живу.
Глагола Ему жена: господи, ни почерпала имаши, и студенец есть глубок: откуду убо имаши воду живу?
Еда ты болий еси отца нашего Иакова, иже даде нам студенец сей, и той из него пит и сынове его и скоти его?
Отвеща Иисус и рече ей: всяк пияй от воды сея, вжаждется паки:
а иже пиет от воды, юже Аз дам ему, не вжаждется во веки: но вода, юже (Аз) дам ему, будет в нем источник воды текущия в живот вечный.
Глагола к Нему жена: господи, даждь ми сию воду, да ни жажду, ни прихожду семо почерпати.
Глагола ей Иисус: иди, пригласи мужа твоего и прииди семо.
Отвеща жена и рече (Ему): не имам мужа. Глагола ей Иисус: добре рекла еси, яко мужа не имам:
пять бо мужей имела еси, и ныне, егоже имаши, несть ти муж: се воистинну рекла еси.
Глагола Ему жена: Господи, вижу, яко пророк еси Ты:
отцы наши в горе сей поклонишася: и вы глаголете, яко во Иерусалимех есть место, идеже кланятися подобает.
Глагола ей Иисус: жено, веру Ми ими, яко грядет час, егда ни в горе сей, ни во Иерусалимех поклонитеся Отцу:
вы кланяетеся, егоже не весте: мы кланяемся, егоже вемы, яко спасение от Иудей есть:
но грядет час, и ныне есть, егда истиннии поклонницы поклонятся Отцу духом и истиною: ибо Отец таковых ищет покланяющихся Ему:
дух (есть) Бог: и иже кланяется Ему, духом и истиною достоит кланятися.
Глагола Ему жена: вем, яко Мессиа приидет, глаголемыи Христос: егда Той приидет, возвестит нам вся.
Глагола ей Иисус: Аз есмь, глаголяй с тобою.
И тогда приидоша ученицы Его и чудяхуся, яко с женою глаголаше: обаче никтоже рече: чесо ищеши? Или: что глаголеши с нею?
Остави же водонос свой жена, и иде во град, и глагола человеком:
приидите (и) видите Человека, Иже рече ми вся, елика сотворих: еда Той есть Христос?
Изыдоша же из града и грядяху к Нему.
Между же сим моляху Его ученицы (Его), глаголюще: Равви, яждь.
Он же рече им: Аз брашно имам ясти, егоже вы не весте.
Глаголаху убо ученицы к себе: еда кто принесе Ему ясти?
Глагола им Иисус: Мое брашно есть, да сотворю волю Пославшаго Мя и совершу дело Его.
Не вы ли глаголете, яко еще четыри месяцы суть, и жатва приидет? Се, глаголю вам: возведите очи ваши и видите нивы, яко плавы суть к жатве уже:
и жняй мзду приемлет и собирает плод в живот вечный, да и сеяй вкупе радуется и жняй:
о сем бо слово есть истинное, яко ин есть сеяй, и ин (есть) жняй:
аз послах вы жати, идеже вы не трудистеся: инии трудишася, и вы в труд их внидосте.
От града же того мнози вероваша в Онь от Самарян, за слово жены свидетелствующия, яко рече ми вся, елика сотворих.
Егда убо приидоша к Нему Самаряне, моляху Его, дабы пребыл у них: и пребысть ту два дни.
И много паче вероваша за слово Его:
жене же глаголаху, яко не ктому за твою беседу веруем: сами бо слышахом и вемы, яко Сей есть воистинну Спас миру, Христос.
По двою же дню изыде оттуду и иде в Галилею:
Сам бо Иисус свидетелствова, яко пророк во своем отечествии чести не имать.
Егда же прииде в Галилею, прияша Его Галилеане, вся видевше, яже сотвори во Иерусалимех в праздник: и тии бо приидоша в праздник.
Прииде же паки Иисус в Кану Галилейскую, идеже претвори воду в вино. И бе некий царев муж, егоже сын боляше в Капернауме.
Сей слышав, яко Иисус прииде от Иудеи в Галилею, иде к Нему и моляше Его, да снидет и исцелит сына Его: имеяше бо умрети.
Рече убо Иисус к нему: аще знамении и чудес не видите, не имате веровати.
Глагола к Нему царев муж: Господи, сниди, прежде даже не умрет отроча мое.
Глагола ему Иисус: иди, сын твой жив есть. И верова человек словеси, еже рече ему Иисус, и идяше.
Абие же входящу ему, (се,) раби его сретоша его и возвестиша (ему), глаголюще, яко сын твой жив есть.
Вопрошаше убо от них о часе, в который легчае ему бысть, и реша ему, яко вчера в час седмый остави его огнь.
Разуме же отец, яко той бе час, в оньже рече ему Иисус, яко сын твой жив есть: и верова сам и весь дом его.
Сие паки второе знамение сотвори Иисус, пришед от Иудеи в Галилею.