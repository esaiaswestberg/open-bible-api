KOMAIL nai aramas akan, rong ai kusoned; komail kapaike dong salong omail padak en au ai!
I pan ki pasang au ai, pwen padak, o pan kida kasoi en mas o,
Me kitail rongadar o asaer, o sam atail kasoi ong kitail er,
Pwe kitail ender karirila sang kadaudok arail, me pan pwarado mur, o kaparokki wau en Ieowa, o a manaman o a dodok kapuriamui kan.
Pwe a kotin kauada men kataman eu ren Iakop, o kotikida kapung eu ren men Israel, me a kotin kakaliki ong sam atail akan, pwe ren uselang nair seri kan,
Pwe di en mur en asa due, o seri ko, me pan ipwidi; o ni ar kokoda, ren pil kasoi ong nair seri kan,
Pwe irail en kaporoporeki Kot, o ren der monokela en Kot a wiawia kan, o ren kapwaiada a kusoned akan,
O ren der dueta sam arail akan, me kainok kangudi o katiwo eu, me mongiong arail sota tengeteng, o ngen arail sota melel ong Kot;
Dueta kainok Epraim, me wa tatan mauin, ap purela sang nan pei.
Irail sota dadaurata inau en Kot, o re sota men weweideki duen a kusoned akan;
O re monokelar a wiawia kan o a manaman akan, me a kotin kasansale ong irail er.
A kotin wiadar manaman akai sansal mon sam arail akan nan Äkipten, nan sap Soan.
A kotin palang pasang madau o kotin mueid ong ir, en kotela, o wiadar pil dueta kel takai eu.
A kotin kalua kin irail tapok ni ran o, a ni pong umpul en kisiniai.
A kotin palang pasang paip nan sap tan o kanim pile kin irail pil toto.
O a kotin kapkapwile wei pilap kai sang nan paip, pwe ren pwile wei dueta pilap laud akan.
Ari so, re dadaurata ni arail dipi ong i, o re kaongiongi me Lapalap o nan sap tan.
O re kasongesong Kot nan mongiong arail, ni ar inong iong kan arail manga.
O re palian Kot ni ar inda: Melel Kot pan kak wiada tepel eu nan sap tan?
Kilang, a poki paip o, pwe pil en pwarado o pilap akan pwilepwile wei, a iaduen, a pan kak kida prot o uduk ong na aramas akan?
Ieowa lao mangier mepukat, ap kotin ongiongadar, o kisiniai wiauier ren Iakop, o ongiong lel ong Israel,
Pweki ar so kamelele Kot, o sota kaporoporeki a sauas.
A ap kotin masani ong tapok en poa kan, o ritingida wanim en lang akan.
O kotin kamoredi ong ir manga, pwe ren manga, o a kotiki ong ir prot en lang.
Irail kangalar prot en tounlang kan; a kotin kadar ong ir kisin manga toto.
A kotin kapwaredar pan lang ang en mas en lang, o ni a manaman a kotin kamokidada ang en pali air.
O a kotin kamoredi ong ir uduk dueta pwel par, o manpir dueta pik en oror.
O a kotin kapup irail di wasa karos, me irail kauson ia.
Rap mangamanga o medilar kaualap, o a kotin mueid ong ir ar inong.
A ni ar kapwaiadar ar inong, o ni ar mangamanga,
Ongiong en Kot ap lel ong irail er, o kamelar ol lapalap re ’rail, o kotin wokiedi manakap en Israel kasampwal akan.
A re kalaudelar arail dip, o re sota kamelele a manaman akan.
I me a kotin mueideki ren mela, re sota paida, o ar apwal akan me toto arain ar maur.
Ni a kotin kame irail la, rap idok i, o wukila, o rapaki Kot.
O re tamandar, me Kot kele parail o Kot lapalap ar saundor.
O re lik sansal mau ong i ni au arail o re likam ong i ni lo ar.
A mongiong arail sota tengeteng ong i, o re sota dadaurata melel a inau.
Ari so, a kotin kalangan ong ir, o kotin makeki ong ir dip arail, o sota kame irail la, o katukiedi a ongiong pan pak toto, o sota ongiongi melel.
Pwe a kotin kupura, me irail pali uduk, dueta kisiniang, me pir wei o solar puredo.
Pan pak toto re kangudi ong i nan sap tan, o kakupur suedi i nan mal.
Irail pur ong ansau karos kasongesong Kot, o re akapungi ong me Saraui ren men Israel.
Re solar tamanda lim a manaman, me dore ir ala sang ar imwintiti kan ni ran o.
Duen a kotin wiadar a manaman akan nan Äkipten o a dodok kapuriamui nan Soan.
A kotin kawuki ong nta ar pil akan, rap solar kak nima sang ar pilap akan.
Ni a kotin kapwaredar man sued akan nan pung arail, me kang ir ala, o pros akan, me kawe ir ala.
A kotiki ong muedi ar tuka kan, o ar wantuka ong man siek.
A kotin kawekilar akel ar wain o tuka kan ki akel tikitik.
A kotin kamekila ar man akel akan o ar pwin man akan liol.
A kotin ongiong melel o porone wong ir tounlang sued kai, o mueid ong ir, ren lingarangar, o morsued, o kainsensued.
A kotin kaonopa dang ongiong al apot, o sota dorelar maur arail sang mela, o kotin mueid ong kilitop ni maur arail.
A kotin kamelar meseni karos nan Äkipten, meseni en ar kelail nan im en Am akan.
A kotin kaluala sapwilim a kan dueta pwin sip eu nan sap tan.
A kotin kalua irail ni pung, pwe ren der masak meakot, a madau kadupaledi ar imwintiti kan.
A kotin wa ir ala lel ni irair en sap saraui, lel nana wet, me lim a pali maun kileledier.
O kotin pakipaki men liki kan mo ’rail, o kotin nek ong ir sap arail, pwen sosoki, o a kotiki ong kainok en Israel akan, en kaukauson nan im arail.
A re songesong? o kaongiong Kot lapalap, o sota peiki ong i, o sota duki ong a masan akan.
O re muei sang o mamaleki meakaros, dueta sam arail akan, o re sota tengeteng, dueta kasik katieu luet eu.
O re kaongiong i ni ar kaudok pon dol akan, o re kupur suedeki i ki arail dikedik en ani kan.
A Kot lao kotin mangi mepukat, ap kotin ongiongada o kasapok ir ala melel.
A kotin muei sang tanpas a nan Silo, im pwal o, wasa a kotikot ia ren aramas akan.
A kotiki wei sapwilim akan nan imateng, o a lingan nan pa en imwintiti kan.
A kotiki wei sapwilim a aramas akan ni kodlas, o kotin ongiongi sapwilim a soso.
Kisiniai kangala ar manakap akan, o ar peinekap akan solar kak papaud.
Arail samero kan mekilar kodlas, a solar li odi kan, me kin maiei.
Ieowa ap kotin opala wasa dueta amen me mairelar, dueta ol komad amen kin ngisingis ni a kang wain.
A kotin kaloedier a imwintiti kan o kanamenok ir ala kokolata.
A kotin kaselar im en Iosep, o sota piladar kainok en Epraim.
Pwe a kotin piladar kainok en Iuda, dol Sion, me a kotin kupura.
O a kotin kauadar tanpas a im saraui wasa ileile, dueta sappa me pan tengeteng eta kokolata.
Ap kotin piladar sapwilim a ladu Dawid, o a kotin ale i sang nan deun sip akan.
A kotin kalua i sang ren sip en kadidi kan, pwen kamanga sapwilim a kainok en Iakop o a soso men Israel.
O a kotin apapwali ir ni tiak en mongiong melel o pung, o kakaun irail ada ni koiok en lim a kan.