Ти дакле, сине мој, јачај у благодати Исуса Христа;
И што си чуо од мене пред многијем свједоцима, оно предај вјернијем људима, који ће бити вриједни и друге научити.
Ти дакле трпи зло као добар војник Исуса Христа;
Јер се никакав војник не заплеће у трговине овога свијета да угоди војводи.
Ако и војује, не добија вијенца ако право не војује.
Радин који се труди најприје треба да окуси од рода.
Разумиј што говорим; а Господ да ти да разум у свему.
Опомињи се Господа Исуса Христа који уста из мртвијех, од сјемена Давидова, по јеванђељу мојему,
У којему трпим зло до самијех окова као злочинац; али се ријеч Божија не веже.
Зато трпим све избранијех ради да и они добију спасеније у Христу Исусу са славом вјечном.
Истинита је ријеч: ако с њим умријесмо, то ћемо с њим и оживљети.
Ако трпимо, с њим ћемо и царовати. Ако се одречемо, и он ће се нас одрећи.
Ако не вјерујемо, он остаје вјеран; јер се сам себе не може одрећи.
Ово напомињи, и посвједочи пред Господом да се не препиру, које ништа не помаже, него смета оне који слушају.
Постарај се да се покажеш поштен пред Богом, као радин који се нема шта стидјети, и право управља ријечју истине.
А поганијех празнијех разговора клони се; јер највише помажу у безбожности,
И ријеч њихова као живина точи: међу којима је Именеј и Филит,
Који у истини погријешише говорећи да је васкрсеније већ било; и сметају вјеру некијех.
Тврдо дакле стоји темељ Божиј имајући овај печат: позна Господ своје; и: да отступи од неправде сваки који спомиње име Господње.
А у великоме дому нијесу суди само златни и сребрни, него и дрвени и земљани: и једни за част, а једни за срамоту.
Ако дакле ко очисти себе од овога, биће суд за част, освећен, и потребан домаћину, приправљен за свако добро дјело.
Бјежи од жеља младости, а држи се правде, вјере, љубави, мира, са свима који призивљу Господа од чистога срца;
А лудијех и празнијех запиткивања клони се знајући да рађају свађе.
А слуга Господњи не треба да се свађа, него да буде кротак к свима, поучљив, који неправду може подносити,
И с кротошћу поучавати оне који се противе: еда би им како Бог дао покајање за познање истине,
И да се ископају из замке ђавола, који их је уловио живе за своју вољу.