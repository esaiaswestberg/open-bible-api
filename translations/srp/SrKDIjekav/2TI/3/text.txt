Али ово знај да ће у пошљедње дане настати времена тешка.
Јер ће људи постати саможиви, среброљупци, хвалише, поносити, хулници, непокорни родитељима, неблагодарни, неправедни, нељубавни,
Непримирљиви, опадачи, неуздржници, бијесни, недоброљубиви,
Издајници, нагли, надувени, који више маре за сласти него за Бога,
Који имају обличје побожности, а силе су се њезине одрекли. И овијех се клони.
Јер су од овијех они који се завлаче по кућама, и робе женице које су натоварене гријесима и воде их различне жеље,
Које се свагда уче, и никад не могу да дођу к познању истине.
Као што се Јаније и Јамврије противише Мојсију, тако се и ови противе истини, људи изопаченога ума, невјешти у вјери.
Али неће дуго напредовати; јер ће њихово безумље постати јавно пред свима, као и онијех што поста.
А ти си се угледао на моју науку, живљење, намјеру, вјеру, сношење, љубав, трпљење,
Протјеривања, страдања, какова ми се догодише у Антиохији, и у Иконији, и у Листри, какова протјеривања поднесох, и од свију ме избави Господ.
А и сви који побожно хоће да живе у Христу Исусу, биће гоњени.
А зли људи и варалице напредоваће на горе, варајући и варајући се.
Али ти стој у томе што си научио и што ти је повјерено, знајући од кога си се научио,
И будући да из малена умијеш света писма, која те могу умудрити на спасеније у Христа Исуса.
Све је писмо од Бога дано, и корисно за учење, за карање, за поправљање, за поучавање у правди,
Да буде савршен човјек Божиј, за свако добро дјело приправљен.