Од Јакова, Бога и Господа Исуса Христа слуге, свима дванаест кољена расијанијем по свијету поздравље.
Сваку радост имајте, браћо моја, кад падате у различне напасти,
Знајући да кушање ваше вјере гради трпљење;
А трпљење нека дјело довршује, да будете савршени и цијели без икаке мане.
Ако ли коме од вас недостаје премудрости, нека иште у Бога који даје свакоме без разлике и не кори никога, и даће му се;
Али нека иште с вјером, не сумњајући ништа; јер који се сумња он је као морски валови, које вјетрови подижу и размећу.
Јер такови човјек нека не мисли да ће примити што од Бога.
Који двоуми непостојан је у свима путовима својијем.
А понижени брат нека се хвали висином својом;
А богати својом понизношћу; јер ће проћи као цвијет травни.
Јер сунце огрија с врућином, и осуши траву, и цвијет њезин отпаде, и красота лица њезина погибе; тако ће и богати у хођењу својему увенути.
Благо човјеку који претрпи напаст; јер кад буде кушан примиће вијенац живота, који Бог обрече онима који га љубе.
Ниједан кад се куша да не говори: Бог ме куша; јер се Бог не може злом искушати, и он не куша никога;
Него свакога куша његова сласт, која га вуче и мами.
Тада затрудњевши сласт рађа гријех; а гријех учињен рађа смрт.
Не варајте се, љубазна браћо моја!
Сваки добри дар и сваки поклон савршени одозго је, долази од оца свјетлости, у којега нема промијењивања ни мијењања видјела и мрака;
Јер нас драговољно породи ријечју истине, да будемо новина од његова створења.
Зато, љубазна браћо моја, нека буде сваки човјек брз чути а спор говорити и спор срдити се.
Јер срдња човјечија не чини правде Божије.
Зато одбаците сваку нечистоту и сувишак злобе, и с кротошћу примите усађену ријеч која може спасти душе ваше.
Будите пак творци ријечи, а не само слушачи, варајући сами себе.
Јер ако ко слуша ријеч а не твори, он је као човјек који гледа лице тијела својега у огледалу;
Јер се огледа па отиде, и одмах заборави какав бјеше.
Али који провиди у савршени закон слободе и остане у њему, и не буде заборавни слушач, него творац дјела, онај ће бити блажен у дјелу својему.
Ако који од вас мисли да вјерује, и не зауздава језика својега, него вара срце своје, његова је вјера узалуд.
Јер вјера чиста и без мане пред Богом и оцем јест ова: обилазити сироте и удовице у њиховијем невољама, и држати себе неопогањена од свијета.