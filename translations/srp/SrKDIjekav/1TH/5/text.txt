А за часе и времена, браћо, није вам тријебе писати;
Јер сами знате јамачно да ће дан Господњи доћи као лупеж по ноћи.
Јер кад реку: мир је, и нема се шта бојати, онда ће изненада напасти на њих погибао као бол на трудну жену, и неће утећи.
Али ви, браћо, нијесте у тами да вас дан као лупеж застане.
Јер сте ви сви синови видјела и синови дана: нијесмо ноћи нити таме.
Тако дакле да не спавамо као и остали, него да пазимо и да будемо тријезни.
Јер који спавају, у ноћи спавају, и који се опијају, у ноћи се опијају.
Али ми који смо синови дана да будемо тријезни и обучени у оклоп вјере и љубави, и с кацигом нада спасенија;
Јер нас Бог не постави за гњев, него да добијемо спасеније кроз Господа својега Исуса Христа,
Који умрије за нас да ми, стражили или спавали, заједно с њим живимо.
Тога ради утјешавајте један другога, и поправљајте сваки ближњега, као што и чините.
Молимо вас пак, браћо, припознајте оне који се труде међу вама, и настојнике своје у Господу и учитеље своје,
И имајте их у изобилној љубави за дјело њихово. Будите мирни међу собом.
Молимо вас пак, браћо, поучавајте неуредне, утјешавајте малодушне, браните слабе, сносите свакога.
Гледајте да нико не враћа коме зла за зло;
Него свагда идите за добром, и међу собом, према свима.
Радујте се свагда.
Молите се Богу без престанка. На свачему захваљујте; јер је ово воља Божија у Христу Исусу од вас.
Духа не гасите. Пророштва не презирите.
А све кушајући добро држите.
Уклањајте се од свакога зла.
А сам Бог мира да посвети вас цијеле у свачему;
И цијел ваш дух и душа и тијело да се сачува без кривице за долазак Господа нашега Исуса Христа.
Вјеран је онај који вас дозва, који ће и учинити.
Браћо! молите се Богу за нас.
Поздравите браћу сву цијеливом светијем.
Заклињем вас Господом да прочитате ову посланицу пред свом браћом светом.
Благодат Господа нашега Исуса Христа с вама. Амин.