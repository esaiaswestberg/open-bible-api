Тога сам ради ја Павле сужањ Исуса Христа за вас незнабошце,
Будући да чусте службу благодати Божије која је мени дана међу вама,
Да се мени по откривењу каза тајна; као што горе написах укратко,
Одакле можете читајући познати мој разум у тајни Христовој,
Која се у другијем нараштајима не каза синовима човјечијим, како се сад откри светијем његовијем апостолима и пророцима Духом светијем;
Да незнабошци кроз јеванђеље постану сунашљедници и сутјелесници и заједничари у обећању његовом у Христу Исусу,
Којему постадох слуга по дару благодати Божије, која ми је дана по чињењу силе његове.
Мени најмањему од свију светијех даде се ова благодат да објавим међу незнабошцима неисказано богатство Христово,
И да откријем свима што је служба тајне од постања свијета сакривене у Богу, који је саздао све кроз Исуса Христа;
Да се кроз цркву сад обзнани поглаварствима и властима на небу многоразлична премудрост Божија,
По наредби вијекова, коју учини у Христу Исусу Господу нашему,
У коме имамо слободу и приступ у наду вјером његовом.
Зато вас молим да се не ослабите због невоља мојијех за вас, које су слава ваша.
Тога ради преклањам кољена своја пред оцем Господа нашега Исуса Христа,
По коме се сва чељад и на небесима и на земљи зову,
Да вам да силу по богатству славе своје, да се утврдите ДУхом његовијем за унутрашњег човјека,
Да се Христос усели вјером у срца ваша, да будете у љубави укоријењени и утемељени;
Да бисте могли разумјети са свима светима што је ширина и дужина и дубина и висина,
И познати претежнију од разума љубав Христову, да се испуните сваком пунином Божијом.
А ономе који може још изобилније све чинити што иштемо или мислимо, по сили која чини у нама,
Ономе слава у цркви по Христу Исусу у све нараштаје ва вијек вијека. Амин.