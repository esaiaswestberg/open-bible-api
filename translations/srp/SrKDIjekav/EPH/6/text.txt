Дјецо! слушајте своје родитеље у Господу: јер је ово право.
Поштуј оца својега и матер: ово је прва заповијест с обећањем:
Да ти благо буде, и да живиш дуго на земљи.
И ви оцеви! не раздражујте дјеце своје, него их гајите у науци и у страху Господњему.
Слуге! слушајте господаре своје по тијелу, са страхом и дрктањем, у простоти срца својега, као и Христа;
Не само пред очима радећи као људима да угађате, него као слуге Христове, творећи вољу Божију од срца.
Драговољно служите, као Господу а не као људима,
Знајући да сваки што учини добро оно ће и примити од Господа, био роб или слободњак.
И ви господари, тако чините њима остављајући пријетње, знајући да је и вама самијем и њима господар на небесима, и он не гледа ко је ко.
А даље, браћо моја, јачајте у Господу и у сили јачине његове.
Обуците се у све оружје Божије, да бисте се могли одржати против лукавства ђаволскога:
Јер наш рат није с крвљу и с тијелом, него с поглаварима и властима, и с управитељима таме овога свијета, с духовима пакости испод неба.
Тога ради узмите све оружје Божије, да бисте се могли бранити у зли дан, и свршивши све одржати се.
Станите дакле опасавши бедра своја истином и обукавши се у оклоп правде,
И обувши ноге у приправу јеванђеља мира;
А сврх свега узмите штит вјере о који ћете моћи погасити све распаљене стријеле нечастивога;
И кацигу спасенија узмите, и мач духовни који је ријеч Божија.
И сваком молитвом и мољењем молите се Богу духом без престанка, и уз то стражите са свакијем трпљењем и молитвом за све свете,
И за мене, да ми се да ријеч кад отворим уста своја, да обзнаним са слободом тајну јеванђеља,
За које сам посланик у оковима, да у њему говорим слободно, као што ми се пристоји.
А да и ви знате како сам ја и шта радим, све ће вам казати Тихик, љубазни брат и вјерни слуга у Господу,
Којега послах к вама за то исто да знате како смо ми, и да утјеши срца ваша.
Мир браћи и љубав с вјером од Бог оца и Господа Исуса Христа.
Благодат са свима који љубе Господа нашега Исуса Христа једнако. Амин.