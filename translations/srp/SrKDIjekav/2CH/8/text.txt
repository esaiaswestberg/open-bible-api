А кад прође двадесет година, у које сазида Соломун дом Господњи и дом свој,
Погради Соломун градове, које му даде Хирам, и насели онуда синове Израиљеве.
Потом отиде Соломун на Емат Совски, и освоји га.
И сазида Тадмор у пустињи и све градове за житнице сазида у Емату.
Сазида и Вет-Орон горњи и Вет-Орон доњи, тврде градове, са зидовима, вратима и пријеворницама,
И Валат и све градове у којима Соломун имаше житнице, и градове у којима му бијаху кола, и градове у којима бијаху коњици, и што год Соломуну би воља зидати у Јерусалиму и на Ливану и у свој земљи царства својега.
И сав народ што бјеше остао од Хетеја и од Амореја и од Ферезеја и од Јевеја и од Јевусеја, који не бијаху од Израиља,
Од синова њиховијех који бјеху остали иза њих у земљи, којих не потрше синови Израиљеви, њих нагна Соломун да плаћају данак до данашњега дана.
А од синова Израиљевијех, којих не учини Соломун робовима за свој посао, него бијаху војници и поглавари над војводама његовијем, и заповједници над колима и коњицима његовијем,
Од њих бијаше главнијех настојника, које имаше цар Соломун, двјеста и педесет, који управљаху народом.
И кћер фараонову пресели Соломун из града Давидова у дом који јој сазида, јер рече: неће сједјети жена моја у дому Давида цара Израиљева, јер је свет што је дошао у њ ковчег Господњи.
Тада приношаше Соломун жртве паљенице Господу на олтару Господњем који начини пред тријемом,
Што требаше од дана на дан приносити по заповијести Мојсијевој, у суботе и на младине и на празнике, три пута у години, на празник пријеснијех хљебова и на празник седмица и на празник сјеница.
И постави по наредби Давида оца својега редове свештеничке према служби њиховој, и Левитске према дужности њиховој, да хвале Бога и служе пред свештеницима како треба сваки дан, и вратаре по редовима њиховијем како треба над сваким вратима; јер така бијаше заповијест Давида човјека Божијега.
И не отступише од заповијести цареве за свештенике и Левите ни у чем, ни за ризнице.
Тако се сврши све дјело Соломуново од онога дана кад би основан дом Господњи па докле га не доврши, и готов би дом Господњи.
Тада отиде Соломун у Есион-Гавер и у Елот на бријегу морском у земљи Едомској.
А Хирам посла му по својим слугама лађе и слуге вјеште мору, и отидоше са слугама Соломуновијем у Офир и узеше оданде четири стотине и педесет таланата злата и донесоше цару Соломуну.