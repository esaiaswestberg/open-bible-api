И поче Соломун зидати дом Господњи у Јерусалиму на брду Морији, које би показано Давиду оцу његову на мјесту које бјеше приправио Давид, на гумну Орнана Јевусејина.
И поче зидати другога дана другога мјесеца четврте године царовања својега.
А овако заснова Соломун да зида дом Божији: у дужину шездесет лаката по старој мјери, а у ширину двадесет лаката.
А тријем који бијаше пред дужином уз ширину дома имаше двадесет лаката, а у висину сто и двадесет; и обложи га изнутра чистијем златом.
А дом велики обложи дрветом јеловијем, потом га обложи чистијем златом, и озго начини палме и ланце.
И обложи дом камењем драгим да је накићен, а злато бијаше Парвајимско.
Обложи златом дом, греде, прагове и зидове и врата, и изреза херувиме по зидовима.
И начини дом за светињу над светињама, дуг уз ширину дома двадесет лаката, и широк двадесет лаката и обложи га чистијем златом, којега отиде до шест стотина таланата.
А на клине даде педесет сикала злата; и клијети обложи златом.
И начини у дому светиње над светињама два херувима, направе умјетничке, и обложи их златом.
И крила тијех херувима имаху у дужину двадесет лаката: једно крило бијаше од пет лаката, и тицаше у зид од дома и друго крило бијаше од пет лаката, и тицаше у крило другога херувима;
Тако и другога херувима крило бијаше од пет лаката, и тицаше у зид од дома, и друго му крило бијаше од пет лаката и састављаше се с крилом другога херувима.
Крила тијем херувимима бијаху раширена на двадесет лаката, а они стајаху на ногама својим, лицем окренутим у дом.
И начини завјес од порфире, од скерлета, од црвца и од танкога платна, и по њему начини херувиме.
И начини пред домом два ступа, у висину од тридесет и пет лаката, и оглавља озго на сваком од пет лаката.
И начини ланце као у светињи, и метну их на врх ступова, и начини сто шипака, и метну их међу ланце.
И постави ступове пред црквом, један с десне стране а други с лијеве, и десни назва Јахин а лијеви Воас.