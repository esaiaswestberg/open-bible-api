Пазите да правду своју не чините пред људима да вас они виде; иначе плате немате од оца својега који је на небесима.
Кад дакле дајеш милостињу, не труби пред собом, као што чине лицемјери по зборницама и по улицама да их хвале људи. Заисто вам кажем: примили су плату своју.
А ти кад чиниш милостињу, да не зна љевака твоја шта чини десница твоја.
Тако да буде милостиња твоја тајна; и отац твој који види тајно, платиће теби јавно.
И кад се молиш Богу, не буди као лицемјери, који радо по зборницама и на раскршћу по улицама стоје и моле се да их виде људи. Заисто вам кажем да су примили плату своју.
А ти кад се молиш, уђи у клијет своју, и затворивши врата своја, помоли се оцу својему који је у тајности; и отац твој који види тајно, платиће теби јавно.
А кад се молите, не говорите много као незнабошци; јер они мисле да ће за многе ријечи своје бити услишени.
Ви дакле не будите као они; јер зна отац ваш шта вам треба прије молитве ваше;
Овако дакле молите се ви: Оче наш који си на небесима, да се свети име твоје;
Да дође царство твоје; да буде воља твоја и на земљи као на небу;
Хљеб наш потребни дај нам данас;
И опрости нам дугове наше као и ми што опраштамо дужницима својијем;
И не наведи нас у напаст; но избави нас ода зла. Јер је твоје царство, и сила, и слава вавијек. Амин.
Јер ако опраштате људима гријехе њихове, опростиће и вама отац ваш небески.
Ако ли не опраштате људима гријеха њиховијех, ни отац ваш неће опростити вама гријеха вашијех.
А кад постите, не будите жалосни као лицемјери; јер они начине блиједа лица своја да их виде људи гдје посте. Заисто вам кажем да су примили плату своју.
А ти кад постиш, намажи главу своју, и лице своје умиј,
Да те не виде људи гдје постиш, него отац твој који је у тајности; и отац твој који види тајно, платиће теби јавно.
Не сабирајте себи блага на земљи, гдје мољац и рђа квари, и гдје лупежи поткопавају и краду;
Него сабирајте себи благо на небу, гдје ни мољац ни рђа не квари, и гдје лупежи не поткопавају и не краду.
Јер гдје је ваше благо, ондје ће бити и срце ваше.
Свијећа је тијелу око. Ако дакле буде око твоје здраво, све ће тијело твоје свијетло бити.
Ако ли око твоје кварно буде, све ће тијело твоје тамно бити. Ако је дакле видјело што је у теби тама, акамоли тама?
Нико не може два господара служити: јер или ће на једнога мрзити, а другога љубити; или једноме вољети, а за другог не марити. Не можете Богу служити и мамони.
За то вам кажем: не брините се за живот свој, шта ћете јести, или шта ћете пити; ни за тијело своје, у што ћете се обући. Није ли живот претежнији од хране, и тијело од одијела?
Погледајте на птице небеске како не сију, нити жњу, ни сабирају у житнице; па отац ваш небески храни их. Нијесте ли ви много претежнији од њих?
А ко од вас бринући се може примакнути расту својему лакат један?
И за одијело што се бринете? Погледајте на љиљане у пољу како расту; не труде се нити преду.
Али ја вам кажем да ни Соломун у свој својој слави не обуче се као један од њих.
А кад траву у пољу, која данас јест, а сјутра се у пећ баца, Бог тако одијева, а акамоли вас, маловјерни?
Не брините се дакле говорећи: шта ћемо јести, или, шта ћемо пити, или, чим ћемо се одјенути?
Јер све ово незнабошци ишту; а зна и отац ваш небески да вама треба све ово.
Него иштите најприје царства Божијега, и правде његове, и ово ће вам се све додати.
Не брините се дакле за сјутра; јер сјутра бринуће се за се. Доста је сваком дану зла свога.