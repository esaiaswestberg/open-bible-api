Послије тога опет се јави Исус ученицима својијем на мору Тиверијадском. А јави се овако:
Бијаху заједно Симон Петар и Тома који се зваше Близанац, и Натанаило из Кане Галилејске, и синови Зеведејеви, и друга двојица од ученика његовијех.
Рече им Симон Петар: идем да ловим рибу. Рекоше му: идемо и ми с тобом. Онда изиђоше и одмах сједоше у лађу, и ону ноћ не ухватише ништа.
А кад би јутро, стаде Исус на бријегу; али ученици не познаше да је Исус.
А Исус им рече: дјецо! еда што имате за јело? Одговорише му: немамо.
А он им рече: баците мрежу с десне стране лађе, и наћи ћете. Онда бацише, и већ не могаху извући је од мноштва рибе.
Онда ученик онај кога љубљаше Исус рече Петру: то је Господ. А Симон Петар кад чу да је Господ, запреже се кошуљом, јер бјеше го, и скочи у море.
А други ученици дођоше на лађи, јер не бјеше далеко од земље него око двјеста лаката, вукући мрежу с рибом.
Кад дакле изљезоше на земљу, видјеше огањ наложен, и на њему метнуту рибу и хљеб.
Исус им рече: принесите од рибе што сад ухватисте.
А Симон Петар уђе и извуче мрежу на земљу пуну великијех риба сто и педесет и три; и од толикога мноштва не продрије се мрежа.
Исус им рече: ходите обједујте. А ниједан од ученика не смедијаше да га пита: ко си ти? видећи да је Господ.
А дође и Исус, и узе хљеб, и даде им, тако и рибу.
Ово се већ трећи пут јави Исус ученицима својијем пошто устаде из мртвијех.
А кад обједоваше, рече Исус Симону Петру: Симоне Јонин! љубиш ли ме већма него ови? Рече му: да, Господе! ти знаш да те љубим. Рече му Исус: паси јагањце моје.
Рече му опет другом: Симоне Јонин! љубиш ли ме? Рече му: да, Господе! ти знаш да те љубим. Рече му Исус: паси овце моје.
Рече му трећом: Симоне Јонин! љубиш ли ме? А Петар поста жалостан што му рече трећом: љубиш ли ме? и рече му: Господе! ти све знаш, ти знаш да те љубим. Рече му Исус: паси овце моје.
Заиста, заиста ти кажем: кад си био млад, опасивао си се сам и ходио си куд си хтио; а кад остариш, ширићеш руке своје и други ће те опасати и одвести куда нећеш.
А ово рече показујући каком ће смрти прославити Бога. И рекавши ово рече му: хајде за мном.
А Петар обазревши се видје гдје за њим иде онај ученик којега Исус љубљаше, који и на вечери леже на прси његове и рече: Господе! ко је тај који ће те издати?
Видјевши Петар овога рече Исусу: Господе! А шта ће овај?
Исус му рече: ако хоћу да он остане докле ја не дођем, што је теби до тога? Ти хајде за мном.
Онда изиђе ова ријеч међу браћом да онај ученик неће умријети: али Исус не рече њему да неће умријети, него: ако хоћу да остане док ја не дођем, што је теби до тога?
Ово је онај ученик који свједочи ово, који и написа ово: и знамо да је свједочанство његово истинито.
А има и друго много што учини Исус, које кад би се редом пописало, ни у сами свијет, мислим, не би могле стати написане књиге. Амин.