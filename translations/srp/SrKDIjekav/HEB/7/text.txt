Јер овај Мелхиседек бјеше цар Салимски, свештеник Бога највишега, који срете Авраама кад се враћаше с боја царева, и благослови га;
Којему и Авраам даде десетак од свега. Прво дакле значи цар правде, потом и цар Салимски, то јест цар мира:
Без оца, без матере, без рода, не имајући ни почетка данима, ни свршетка животу, а испоређен са сином Божијим, и остаје свештеник довијека.
Али погледајте колики је овај коме је и Авраам патријарх дао десетак од плијена.
Истина, и они од синова Левијевијех који примише свештенство, имају заповијест да узимају по закону десетак од народа, то јест од браће своје, ако су и изишли из бедара Авраамовијех.
Али онај који се не броји од њихова рода, узе десетак од Авраама, и благослови онога који има обећање.
Али без свакога изговора мање благослови веће.
И тако овдје узимају десетак људи који умиру, а онамо онај за којега се посвједочи да живи.
И, да овако речем, Левије који узе десетак, дао је десетак кроз Авраама:
Јер бијаше још у бедрима очинима кад га срете Мелхиседек.
Ако је дакле савршенство постало кроз Левитско свештенство (јер је народ под њим закон примио), кака је још потреба била говорити да ће други свештеник постати по реду Мелхиседекову а не по реду Аронову?
Јер кад се промијени свештенство, мора се и закон промијенити.
Јер за кога се ово говори он је од другога кољена, од којега нико не приступи к олтару.
Јер је познато да Господ наш од кољена Јудина изађе, за које кољено Мојсије не говори ништа о свештенству.
И још је више познато да ће по реду Мелхиседекову други свештеник постати,
Који није постао по закону тјелесне заповијести него по сили живота вјечнога.
Јер свједочи: ти си свештеник вавијек по реду Мелхиседекову.
Тако се укида пређашња заповијест, што би слаба и залудна.
Јер закон није ништа савршио; а постави бољи над, кроз који се приближујемо к Богу.
И још не без заклетве:
Јер они без заклетве посташе свештеници; а овај са заклетвом кроз онога који му говори: закле се Господ и неће се раскајати: ти си свештеник вавијек по реду Мелхиседекову.
Толико бољега завјета поста Исус јамац.
И они многи бише свештеници, јер им смрт не даде да остану.
А овај, будући да остаје вавијек, има вјечно свештенство.
Зато и може вавијек спасти оне који кроза њ долазе к Богу, кад свагда живи да се може молити за њих.
Јер таков нама требаше поглавар свештенички: свет, безазлен, чист, одвојен од гријешника, и који је био више небеса;
Којему није потребно сваки дан, као свештеницима, најприје за своје гријехе жртве приносити, а потом за народне, јер он ово учини једном, кад себе принесе.
Јер закон поставља људе за свештенике који имају слабост; а ријеч заклетве које је речена по закону, постави сина вавијек савршена.