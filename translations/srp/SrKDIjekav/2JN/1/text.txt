Од старјешине избраној госпођи и дјеци њезиној коју ја љубим ва истину, и не само ја него сви који познаше истину,
За истину која у нама стоји и биће с нама довијека:
Да буде с вама благодат, милост, мир од Бога оца и од Господа Исуса Христа, сина очина, у истини и у љубави.
Обрадовах се врло што нађох неке од твоје дјеце који ходе у истини, као што примисмо заповијест од оца.
И сад молим те, госпођо, не као да ти нову заповијест пишем, него коју имамо испочетка, да имамо љубав међу собом.
И ова је љубав да живимо по заповијестима његовијем. Ова је заповијест, као што чусте испочетка, да у њој живите.
Јер многе варалице изиђоше на свијет који не признају Исуса Христа да је дошао у тијелу; ово је варалица и антихрист.
Чувајте се да не изгубимо што смо зарадили, него да примимо плату потпуно.
Који год преступа и не стоји у науци Христовој онај нема Бога; а који стоји у науци Христовој онај има и оца и сина.
Ако ко долази к вама и ове науке не доноси, не примајте га у кућу, и не питајте се с њим;
Јер ко се упита с њим, прима дијел у његовијем злијем дјелима.
Много бих вам имао писати, али не хтједох хартијом и мастилом; јер се надам да ћу доћи к вама и из уста говорити, да радост ваша буде испуњена.
Поздрављају те дјеца твоје сестре избране. Амин.