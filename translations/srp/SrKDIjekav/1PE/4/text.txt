Кад дакле Христос пострада за нас тијелом, и ви се том мисли наоружајте: јер који пострада тијелом, престаје од гријеха,
Да остало вријеме живота у тијелу не живи више жељама човјечијим, него вољи Божијој.
Јер је доста што смо прошавше вријеме живота провели по вољи незнабожачкој, живећи у нечистотама, у сластима, у пијењу и богомрскијем незнабоштвима.
Зато се чуде што ви не трчите с њима у то исто неуредно живљење, и хуле на вас.
Они ће дати одговор ономе који је готов да суди живима и мртвима.
Зато се и мртвима проповједи јеванђеље, да приме суд по човјеку тијелом а по Богу да живе духом.
А свему се крај приближи. Будите дакле мудри и тријезни у молитвама.
А прије свега имајте непрестану љубав међу собом; јер љубав покрива мноштво гријеха,
Будите гостољубиви међу собом без мрмљања;
И служите се међу собом, сваки даром који је примио, као добри пристави различне благодати Божије.
Ако ко говори, нека говори као ријечи Божије; ако ко служи нека служи као по моћи коју Бог даје: да се у свачему слави Бог кроз Исуса Христа, коме је слава и држава ва вијек вијека. Амин.
Љубазни! не чудите се врућини која вам се догађа за кушање ваше, као да вам се што ново догађа;
Него се радујте што страдате с Христом, да бисте, и кад се јави слава његова, имали радост и весеље.
Ако бивате укорени за име Христово, благо вама! јер Дух славе и Бога почива на вама: они дакле хуле на њ, а ви га прослављате.
Само да не пострада који од вас као крвник, или као лупеж, или као злочинац, или као онај који се мијеша у туђе послове;
А ако ли као хришћанин, нека се не стиди, већ нека слави Бога у овом догађају.
Јер је вријеме да се почне суд од куће Божије; ако ли се најприје од вас почне, какав ће бити пошљедак онима што се противе Божијему јеванђељу?
И кад се праведник једва спасе, безбожник и грјешник гдје ће се јавити?
Зато и који страдају по вољи Божијој нека му као вјерноме творцу предаду душе своје у добријем дјелима.