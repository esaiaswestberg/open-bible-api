И дође ријеч Господња Јују сину Ананијеву за Васу говорећи:
Што те подигох из праха и поставих вођом народу својему Израиљу, а ти идеш путем Јеровоамовијем и наводиш на гријех народ мој Израиља да ме гњеви гријесима својим,
Ево, ја ћу затрти натражје Васино и натражје дома његова, и учинићу с домом твојим као с домом Јеровоама сина Наватова.
Ко Васин погине у граду, изјешће га пси, а ко погине у пољу, изјешће га птице небеске.
А остала дјела Васина и што је чинио, и јунаштво његово, није ли то записано у дневнику царева Израиљевијех?
И почину Васа код отаца својих, и би погребен у Терси; а на његово мјесто зацари се Ила син његов.
И тако преко пророка Јуја сина Ананијева дође ријеч Господња против Васе и дома његова за све зло што учини пред Господом гњевећи га дјелима својих руку, те би као дом Јеровоамов, и зато што га поби.
Двадесет шесте године царовања Асина над Јудом зацари се Ила син Васин над Израиљем, и царова двије године у Терси.
А слуга његов Зимрије, старјешина над половином кола, диже буну на Илу, кад пијаше у Терси и опи се у кући Арсе, који управљаше домом његовим у Терси.
И дође Зимрије и уби га и погуби га двадесет осме године царовања Асина над Јудом, и зацари се на његово мјесто.
А чим се зацари и сједе на пријесто свој, поби сав дом Васин, не остави му ни што уза зид мокри, и родбину његову и пријатеље његове.
Тако Зимрије затр сав дом Васин по ријечи Господњој коју рече за Васу преко Јуја пророка,
За све гријехе Васине и за гријехе Иле сина његова, којима гријешише и којима на гријех наводише Израиља гњевећи Господа Бога Израиљева таштинама својим.
А остала дјела Илина и све што је чинио, није ли то записано у дневнику царева Израиљевих?
Године двадесет седме царовања Асина над Јудом зацари се Зимрије, и царова седам дана у Терси; а народ тада стајаше у околу код Гиветона, који бјеше Филистејски.
И народ што бјеше у околу кад чу да је Зимрије дигао буну и цара убио, исти дан сав Израиљ у околу постави царем над Израиљем Амрија војводу.
И Амрије и сав Израиљ с њим отидоше од Гиветона и опколише Терсу.
А Зимрије кад видје гдје освојише град, отиде у двор царски, и запали над собом двор царски, те погибе,
За гријехе своје којима је гријешио чинећи што је зло пред Господом, ходећи путем Јеромоамовијем и у гријеху његову, којим је гријешио наводећи на гријех Израиља.
А остала дјела Зимријева и буна коју подиже, није ли то записано у дневнику царева Израиљевих?
Тада се раздијели народ Израиљев на двоје: половина народа приста за Тивнијом сином Гинатовијем да га учини царем, а друга половина приста за Амријем.
Али народ који приста за Амријем би јачи од народа који приста за Тивнијом сином Гинатовијем. И умрије Тивнија, а царова Амрије.
Тридесет прве године царовања Асина над Јудом поче царовати Амрије над Израиљем, и царова дванаест година; у Терси царова шест година.
И купи гору Самаријску од Семера за два таланта сребра, и сагради град на гори, и назва град који сагради Самарија по имену Семера господара од горе.
А Амрије чињаше што је зло пред Господом, и горе чињаше од свијех који бијаху прије њега.
Јер хођаше свијем путовима Јеровоама сина Наватова и у гријеху његову, којим је навео на гријех Израиља гњевећи Господа Бога Израиљева таштинама својим.
А остала дјела Амријева и све што је чинио, и јунаштва која је чинио, није ли то записано у дневнику царева Израиљевијех?
И почину Амрије код отаца својих, и би погребен у Самарији; а на његово се мјесто зацари Ахав син његов.
И Ахав син Амријев поче царовати над Израиљем тридесет осме године царовања Асина над Јудом, и царова Ахав син Амријев над Израиљем у Самарији двадесет и двије године.
И чињаше Ахав син Амријев што је зло пред Господом, више од свијех који бијаху прије њега.
И мало му бијаше што хођаше у гријесима Јеровоама сина Наватова, него се још ожени Језавељом кћерју Етвала цара Сидонскога, и отиде, те служаше Валу и клањаше му се.
И начини олтар Валу у дому Валову који сазида у Самарији.
И начини Ахав гај, и учини Ахав више од свијех царева Израиљевијех који бијаше прије њега, да би разгњевио Господа Бога Израиљева.
За његова времена Хил Ветиљанин сазида Јерихон. На Авирону првенцу својему основа га, а на Сегуву мјезинцу својему метну му врата по ријечи Господњој, коју рече преко Исуса сина Навина.