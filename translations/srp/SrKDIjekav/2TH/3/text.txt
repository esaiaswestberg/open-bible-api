Даље, браћо, молите се Богу за нас да ријеч Господња трчи, и да се слави као и међу вама;
И да се избавимо од беспутнијех и злијех људи: јер вјера није свију.
А Господ је вјеран, који ће вас утврдити и сачувати ода зла.
А уздамо се у Господа за вас да оно што вам заповиједамо и чините и чинићете.
А Господ да управи срца ваша на љубав Божију и на трпљење Христово.
Заповједамо вам пак, браћо, у име Господа нашега Исуса Христа, да се одвојите од свакога брата који живи неуредно, а не по уредби коју примише од нас.
Јер сами знате како треба да се угледате на нас, јер не живљесмо неуредно међу вама,
Нити забадава хљеб једосмо у кога, него у труду и у послу, дан и ноћ радећи, да не будемо на досаду никоме од вас.
Не као да немамо власти, него да себе дамо вама за углед, да будете као и ми.
Јер кад бијасмо у вас, ово вам заповиједасмо да ако ко неће да ради да и не једе.
Јер чујемо да неки неуредно живе међу вама, ништа не радећи, него окрајче и мијешају се у туђе послове.
Таковима заповиједамо и молимо их у Господу нашему Исусу Христу да мирно радећи свој хљеб једу.
А вама, браћо, да не дотужи добро чинити.
А ако ко не послуша ријечи наше, онога посланицом назначите, и не мијешајте се с њима, да се посрами.
Али га не држите као непријатеља, него га свјетујте као брата.
А сам Господ мира да вам да мир свагда у сваком догађају. Господ са свима вама.
Поздрав мојом руком Павловом, које је знак у свакој посланици, овако пишем:
Благодат Господа нашега Исуса Христа са свима вама. Амин.