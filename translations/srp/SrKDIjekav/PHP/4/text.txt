Зато, браћо моја љубазна и пожељна, радости и вијенче мој! тако стојте у Господу, љубазни.
Еводију молим, и Синтихију молим да једно мисле у Господу,
Да, молим и тебе, друже прави, помажи њима који се у јеванђељу трудише са мном, и Клементом, и с осталима помагачима мојима, којијех су имена у књизи живота.
Радујте се свагда у Господу, и опет велим: радујте се.
Кротост ваша да буде позната свијем људима.
Господ је близу. Не брините се ни за што него у свему молитвом и мољењем са захваљивањем да се јављају Богу искања ваша.
И мир Божиј, који превазилази сваки ум, да сачува срца ваша и мисли ваше у Господу Исусу.
А даље, браћо моја, што је год истинито, што је год поштено, што је год праведно, што је год пречисто, што је год прељубазно, што је год славно, и још ако има која добродјетељ, и ако има која похвала, то мислите,
Што и научисте, и примисте, и чусте, и видјесте у мени, оно чините, и Бог мира биће с вама.
Обрадовах се пак врло у Господу што се опет опоменусте старати се за мене; као што се и старасте, али се незгоднијем временом задржасте.
Не говорим због недостатка, јер се ја навикох бити довољан онијем у чему сам.
Знам се и понизити, знам и изобиловати; у свему и свакојако навикох, и сит бити, и гладовати, и изобиловати, и немати.
Све могу у Исусу Христу који ми моћ даје.
Али добро учинисте што се примисте моје невоље.
А знате и ви, Филибљани, да од почетка јеванђеља, кад изиђох из Маћедоније, ниједна ми црква не приста у ствар давања и узимања осим вас једнијех;
Јер и у Солун и једном и другом посласте ми у потребу моју.
Не као да тражим дара, него тражим плода који се множи на корист вашу.
А ја сам примио све и имам изобила. Испунио сам се примивши од Епафродита што сте ми послали, слатки мирис, прилог пријатан, угодан Богу.
А Бог мој да испуни сваку потребу вашу по богатству својему у слави, у Христу Исусу.
А Богу и оцу нашему слава ва вијек вијека. Амин.
Поздравите свакога светог у Христу Исусу. Поздрављају вас браћа што су са мном.
Поздрављају вас сви свети, а особито који су из дома Ћесарева.
Благодат Господа нашега Исуса Христа са свима вама. Амин.