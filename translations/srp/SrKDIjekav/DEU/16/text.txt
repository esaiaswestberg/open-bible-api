Држи мјесец Авив, те слави пасху Господу Богу својему, јер мјесеца Авива извео те је Господ Бог твој из Мисира ноћу.
И закољи пасху Господу Богу својему, од крупне и ситне стоке, на мјесту које изабере Господ да ондје настани име своје.
Не једи с њом хљеба киселога; седам дана једи с њом пријесан хљеб, хљеб невољнички, јер си хитећи изашао из земље Мисирске, па да се опомињеш дана кад си изашао из Мисира, док си год жив.
И да се не види у тебе квасац за седам дана нигдје међу границама твојим, и да не остане преко ноћ ништа до јутра од меса које закољеш први дан увече.
Не можеш клати пасхе на сваком мјесту свом који ти да Господ Бог твој;
Него на мјесту које изабере Господ Бог твој да ондје настани име своје, ондје кољи пасху увече о сунчаном заходу у исто вријеме кад си пошао из Мисира.
А пеци је и једи на мјесту које изабере Господ Бог твој; и сјутрадан вративши се иди у своје шаторе.
Шест дана једи пријесне хљебове, а седми дан да је празник Господњи, тада не ради ништа.
Седам недјеља наброј; кад стане срп радити по љетини, онда почни бројити седам недјеља.
Тада празнуј празник недјеља Господу Богу својему; што можеш приносити драговољно како те буде благословио Господ Бог твој.
И весели се пред Господом Богом својим ти и син твој и кћи твоја и слуга твој и слушкиња твоја, и Левит који буде у мјесту твојем, и дошљак и сирота и удовица, што буду код тебе, на мјесту које изабере Господ Бог твој да ондје настани име своје.
И опомињи се да си био роб у Мисиру, те чувај и твори уредбе ове.
Празник сјеница празнуј седам дана, кад збереш с гумна својега и из каце своје.
И весели се на празник свој ти и син твој и слуга твој и слушкиња твоја, и Левит и дошљак и сирота и удовица, што буду у мјесту твојем.
Седам дана празнуј празник Господу Богу својему на мјесту које изабере Господ, кад те благослови Господ Бог твој у свакој љетини твојој и у сваком послу руку твојих; и буди весео.
Три пута у години нека дође свако мушко пред Господа Бога твојега на мјесто које изабере: на празник пријеснијех хљебова, на празник недјеља и на празник сјеница, али нико да не дође празан пред Господа;
Него сваки с даром од онога што има, према благослову Господа Бога твојега којим те је даривао.
Судије и управитеље постави себи по свијем мјестима која ти да Господ Бог твој по племенима твојим, и нека суде народу право.
Не изврћи правде и не гледај ко је ко; не примај поклона; јер поклон зашљепљује очи мудрима и изврће ријечи праведнима.
Сасвијем иди за правдом, да би био жив и наслиједио земљу коју ти даје Господ Бог твој.
Не сади луга ни од каквијех дрвета код олтара Господа Бога својега, који начиниш;
И не подижи никакога лика; на то мрзи Господ Бог твој.