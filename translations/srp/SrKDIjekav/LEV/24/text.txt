Још рече Господ Мојсију говорећи:
Заповједи синовима Израиљевим нека ти донесу уља маслинова чиста, цијеђена, за видјело, да жишци горе вазда.
Пред завјесом свједочанства у шатору од састанка Арон ће их намјештати да горе од вечера до јутра пред Господом вазда законом вјечним од кољена до кољена.
На свијетњак чисти намјештаће жишке пред Господом вазда.
И узми бијелога брашна, и испеци дванаест колача, сваки колач да буде од двије десетине ефе.
И постави их у два реда, по шест у један ред, на чистом столу пред Господом.
И на сваки ред метни када чистога, да буде за сваки хљеб спомен, жртва огњена Господу.
Сваке суботе нека их поставља свештеник пред Господом вазда узимајући од синова Израиљевих законом вјечним.
И биће Аронови и синова његовијех, који ће јести на мјесту светом, јер им је светиња над светињама од огњенијех жртава Господњих законом вјечним.
А изађе син једне Израиљке, којему је отац био Мисирац, међу синове Израиљеве, и свади се у околу син жене Израиљке с неким Израиљцем.
И псујући син жене Израиљке похули на име Божије, те га доведоше к Мојсију; а мати му бјеше по имену Саломита, кћи Давријина, од племена Данова.
И метнуше га у затвор докле им се каже шта ће чинити с њим по ријечи Господњој.
А Господ рече Мојсију говорећи:
Изведи тога псовача напоље из окола, и нека сви који су чули метну руке своје на главу његову, и нека га сав народ заспе камењем.
А синовима Израиљевим кажи и реци: ко би год похулио Бога својега, носиће гријех свој.
Ко би ружио име Господње, да се погуби, сав народ да га заспе камењем; и дошљак и домородац који би ружио име Господње, да се погуби.
И ко убије човјека, да се погуби.
А ко убије живинче, нека врати друго, живинче за живинче.
И ко рани ближњега својега, како учини тако да му буде:
Улом за улом, око за око, зуб за зуб; како оштети тијело човјеку, онако да му се учини.
Ко убије живинче, да врати друго; али ко убије човјека, да се погуби.
Закон да вам је један, дошљаку да буде као и рођеном у земљи. Јер сам ја Господ Бог ваш.
И Мојсије каза синовима Израиљевим, а они изведоше псовача напоље из окола, и засуше га камењем; и учинише синови Израиљеви како Господ заповједи Мојсију.