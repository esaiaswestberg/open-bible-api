А шатор ћеш начинити од десет завјеса од танкога платна узведенога и од порфире и од скерлета и од црвца; и по њима да буду везени херувими.
Један завјес нека буде двадесет и осам лаката дуг и четири лакта широк; сви завјеси да буду једне мјере.
Пет завјеса нека се састављају један с другим, и пет других завјеса нека се састављају један с другим.
И начини петље од порфире по крају једнога завјеса, гдје ће се крајеви састављати, и тако начини по крају другога завјеса, гдје ће се крајеви састављати.
Педесет петаља начини на једном завјесу, а педесет петаља начини на крају другога завјеса, гдје ће се састављати с другим, а петље да буду једна према другој.
И начини педесет кука од злата, да запнеш завјесе један за други кукама, и тако ће бити шатор један.
И начини завјесе од костријети за наслон над шатором; једанаест таких завјеса начини.
Завјес један нека буде тридесет лаката дуг, а широк четири лакта; тијех једанаест завјеса да су једне мјере.
И састави пет завјеса заједно, а шест осталијех заједно, на двоје ћеш превити шести завјес с предње стране наслону.
И начини педесет петаља на стражњем крају првога завјеса, гдје ће се састављати, а педесет петаља на крају другога завјеса, гдје ће се састављати.
И начини кука мједенијех педесет, и запни куке на петље, и састави наслон, да буде једно.
А што је више у завјеса на наслону, половина завјеса што претјече, нека виси на стражњој страни шатору.
И лакат с једне стране а лакат с друге стране што има више у дужину у завјеса на наслону, нека виси шатору са стране и тамо и амо, да га заклања.
И начини покривач наслону од кожа овнујских црвених обојених, и сврх њега покривач од кожа јазавчјих.
И начини за шатор даске од дрвета ситима, које ће стајати право.
Десет лаката нека буде свака даска дуга а подруг лакта широка.
Два чепа нека буду на дасци, један према другоме наједнако; тако начини на свакој дасци за шатор.
Тако начини даске за шатор, двадесет дасака на јужној страни.
А под двадесет дасака начини четрдесет стопица од сребра: двије стопице под једну даску за два чепа њезина, и двије стопице под другу даску за два чепа њезина.
А на другој страни шатора према сјеверу двадесет дасака.
Са четрдесет стопица сребрнијех, двије стопице под једну даску и двије стопице под другу даску.
А на западној страни шатора начини шест дасака,
И двије даске на два угла од шатора.
И оне нека се састављају оздо и нека се састављају озго биочугом; тако нека буде у обје које ће бити на оба угла.
Тако ће бити осам дасака са стопицама сребрнијем, са шеснаест стопица, двије стопице под једну даску, а двије стопице под другу даску.
И начини пријеворнице од дрвета ситима, пет за даске на једној страни шатора,
И пет пријеворница за даске на другој страни шатора, и пет пријеворница за даске на западној страни шатора до оба угла.
А средња пријеворница да иде преко сриједе дасака од једнога краја до другога.
А даске окуј златом, и биочуге им начини од злата, да се кроз њих провуку пријеворнице, а и пријеворнице окуј златом.
Тако ћеш подигнути шатор по слици која ти је показана на гори.
И начини завјес од порфире и од скерлета и од црвца и од танкога платна узведенога, и по њему нека буду везени херувими.
И објеси га о четири ступа од дрвета ситима, окована златом, са кукама златним, на четири стопице сребрне.
И објеси завјес о куке, и унеси за завјес ковчег од свједочанства, да вам завјес раставља светињу од светиње над светињама.
И метни заклопац на ковчег од свједочанства у светињи над светињама.
И намјести сто пред завјес а свијетњак према столу на јужној страни шатора, да сто стоји на сјеверној страни.
И на врата наслону начинићеш завјес од порфире и од скерлета и од црвца и од танкога платна узведенога, везен;
И за тај завјес начинићеш пет ступова од дрвета ситима, које ћеш оковати златом, са кукама златнијем, и салићеш за њих пет стопица од мједи.