А Јов одговори и рече:
Како си помогао слабоме! како си избавио руку нејаку!
Како си свјетовао онога који је без мудрости и показао разум изобила!
Коме си говорио те ријечи? и чији је дух изашао из тебе?
И мртве ствари створене су под водама и становници њихови.
Откривен је пакао пред њим, нити има покривача погибли.
Он је разастро и сјевер над празнином, и земљу објесио ни о чем.
Завезује воде у облацима својим, и не продире се облак под њима.
Држи пријесто свој, разапиње облак свој над њим.
Међу је поставио око воде докле не буде крај свјетлости и мраку.
Ступови небески тресу се и дркћу од пријетње његове.
Силом је својом поцијепао море и разумом својим разбио бјеснило његово.
Духом је својим украсио небеса, и рука је његова створила пругу змију.
Гле, то су дијелови путова његовијех; али како је мали дио што чусмо о њему? и ко ће разумјети гром силе његове?