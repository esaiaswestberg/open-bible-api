Блажени непорочнии в путь, ходящии в законе Господни.
Блажени испытающии свидения Его, всем сердцем взыщут Его.
Не делающии бо беззакония в путех Его ходиша.
Ты заповедал еси заповеди Твоя сохранити зело:
дабы исправилися путие мои, сохранити оправдания Твоя.
Тогда не постыжуся, внегда призрети ми на вся заповеди Твоя.
Исповемся Тебе в правости сердца, внегда научитимися судбам правды Твоея.
Оправдания Твоя сохраню: не остави мене до зела.
В чесом исправит юнейший путь свой? Внегда сохранити словеса Твоя.
Всем сердцем моим взысках Тебе: не отрини мене от заповедий Твоих.
В сердцы моем скрых словеса Твоя, яко да не согрешу Тебе.
Благословен еси, Господи: научи мя оправданием Твоим.
Устнама моима возвестих вся судбы уст Твоих.
На пути свидений Твоих насладихся, яко о всяком богатстве.
В заповедех Твоих поглумлюся, и уразумею пути Твоя.
Во оправданиих Твоих поучуся: не забуду словес Твоих.
Воздаждь рабу Твоему: живи мя, и сохраню словеса Твоя.
Открый очи мои, и уразумею чудеса от закона Твоего.
Пришлец аз есмь на земли: не скрый от мене заповеди Твоя.
Возлюби душа моя возжелати судбы Твоя на всякое время.
Запретил еси гордым: прокляти уклоняющиися от заповедий Твоих.
Отими от мене понос и уничижение, яко свидений Твоих взысках.
Ибо седоша князи и на мя клеветаху, раб же Твой глумляшеся во оправданиих Твоих:
ибо свидения Твоя поучение мое есть, и совети мои оправдания Твоя.
Прильпе земли душа моя: живи мя по словеси Твоему.
Пути моя возвестих, и услышал мя еси: научи мя оправданием Твоим.
Путь оправданий Твоих вразуми ми, и поглумлюся в чудесех Твоих.
Воздрема душа моя от уныния: утверди мя в словесех Твоих.
Путь неправды отстави от мене и законом Твоим помилуй мя.
Путь истины изволих и судбы Твоя не забых.
Прилепихся свидением Твоим, Господи, не посрами мене.
Путь заповедий Твоих текох, егда разширил еси сердце мое.
Законоположи мне, Господи, путь оправданий Твоих, и взыщу и выну:
вразуми мя, и испытаю закон Твой и сохраню и всем сердцем моим.
Настави мя на стезю заповедий Твоих, яко тую восхотех.
Приклони сердце мое во свидения Твоя, а не в лихоимство.
Отврати очи мои еже не видети суеты: в пути Твоем живи мя.
Постави рабу Твоему слово Твое в страх Твой.
Отими поношение мое, еже непщевах: яко судбы Твоя благи.
Се, возжелах заповеди Твоя: в правде Твоей живи мя.
И да приидет на мя милость Твоя, Господи, спасение Твое по словеси Твоему:
и отвещаю поношающым ми слово, яко уповах на словеса Твоя.
И не отими от уст моих словесе истинна до зела, яко на судбы Твоя уповах:
и сохраню закон Твой выну, в век и в век века.
И хождах в широте, яко заповеди Твоя взысках:
и глаголах о свидениих Твоих пред цари и не стыдяхся:
и поучахся в заповедех Твоих, яже возлюбих зело:
и воздвигох руце мои к заповедем Твоим, яже возлюбих, и глумляхся во оправданиих Твоих.
Помяни словеса Твоя рабу Твоему, ихже упование дал ми еси.
То мя утеши во смирении моем, яко слово Твое живи мя.
Гордии законопреступоваху до зела: от закона же Твоего не уклонихся.
Помянух судбы Твоя от века, Господи, и утешихся.
Печаль прият мя от грешник, оставляющих закон Твой.
Пета бяху мне оправдания Твоя на месте пришелствия моего.
Помянух в нощи имя Твое, Господи, и сохраних закон Твой.
Сей бысть мне, яко оправданий Твоих взысках.
Часть моя еси, Господи: рех сохранити закон Твой.
Помолихся лицу Твоему всем сердцем моим: помилуй мя по словеси Твоему.
Помыслих пути Твоя и возвратих нозе мои во свидения Твоя.
Уготовихся и не смутихся сохранити заповеди Твоя.
Ужя грешник обязашася мне, и закона Твоего не забых.
Полунощи востах исповедатися Тебе о судбах правды Твоея.
Причастник аз есмь всем боящымся Тебе и хранящым заповеди Твоя.
Милости Твоея, Господи, исполнь земля: оправданием Твоим научи мя.
Благость сотворил еси с рабом Твоим, Господи, по словеси Твоему:
благости и наказанию и разуму научи мя, яко заповедем Твоим веровах.
Прежде даже не смиритимися, аз прегреших: сего ради слово Твое сохраних.
Благ еси Ты, Господи: и благостию Твоею научи мя оправданием Твоим.
Умножися на мя неправда гордых: аз же всем сердцем моим испытаю заповеди Твоя.
Усырися яко млеко сердце их: аз же закону Твоему поучихся.
Благо мне, яко смирил мя еси, яко да научуся оправданием Твоим.
Благ мне закон уст Твоих паче тысящ злата и сребра.
Руце Твои сотвористе мя и создасте мя: вразуми мя, и научуся заповедем Твоим.
Боящиися Тебе узрят мя и возвеселятся, яко на словеса Твоя уповах.
Разумех, Господи, яко правда судбы Твоя, и воистинну смирил мя еси.
Буди же милость Твоя, да утешит мя, по словеси Твоему рабу Твоему:
да приидут мне щедроты Твоя, и жив буду, яко закон Твой поучение мое есть:
да постыдятся гордии, яко неправедно беззаконноваша на мя: аз же поглумлюся в заповедех Твоих.
Да обратят мя боящиися Тебе и ведящии свидения Твоя.
Буди сердце мое непорочно во оправданиих Твоих, яко да не постыжуся.
Изчезает во спасение Твое душа моя, на словеса Твоя уповах:
изчезоша очи мои в слово Твое, глаголюще: когда утешиши мя?
Зане бых яко мех на слане: оправданий Твоих не забых.
Колико есть дний раба Твоего? Когда сотвориши ми от гонящих мя суд?
Поведаша мне законопреступницы глумления, но не яко закон Твой, Господи.
Вся заповеди Твоя истина: неправедно погнаша мя, помози ми.
Вмале не скончаша мене на земли: аз же не оставих заповедий Твоих.
По милости Твоей живи мя, и сохраню свидения уст Твоих.
Во век, Господи, слово Твое пребывает на небеси.
В род и род истина Твоя: основал еси землю, и пребывает.
Учинением Твоим пребывает день: яко всяческая работна Тебе.
Яко аще бы не закон Твой поучение мое был, тогда убо погибл бых во смирении моем:
во век не забуду оправданий Твоих, яко в них оживил мя еси.
Твой есмь аз, спаси мя: яко оправданий Твоих взысках.
Мене ждаша грешницы погубити мя: свидения Твоя разумех.
Всякия кончины видех конец: широка заповедь Твоя зело.
Коль возлюбих закон Твой, Господи: весь день поучение мое есть.
Паче враг моих умудрил мя еси заповедию Твоею, яко в век моя есть.
Паче всех учащих мя разумех, яко свидения Твоя поучение мое есть.
Паче старец разумех, яко заповеди Твоя взысках.
От всякаго пути лукава возбраних ногам моим, яко да сохраню словеса Твоя:
от судеб Твоих не уклонихся, яко Ты законоположил ми еси.
Коль сладка гортани моему словеса Твоя: паче меда устом моим.
От заповедий Твоих разумех: сего ради возненавидех всяк путь неправды.
Светилник ногама моима закон Твой, и свет стезям моим.
Кляхся и поставих сохранити судбы правды Твоея.
Смирихся до зела: Господи, живи мя по словеси Твоему.
Вольная уст моих благоволи же, Господи, и судбам Твоим научи мя.
Душа моя в руку Твоею выну, и закона Твоего не забых.
Положиша грешницы сеть мне: и от заповедий Твоих не заблудих.
Наследовах свидения Твоя во век, яко радование сердца моего суть:
приклоних сердце мое сотворити оправдания Твоя в век за воздаяние.
Законопреступныя возненавидех, закон же Твой возлюбих.
Помощник мой и заступник мой еси Ты: на словеса Твоя уповах.
Уклонитеся от мене, лукавнующии, и испытаю заповеди Бога моего.
Заступи мя по словеси Твоему, и жив буду: и не посрами мене от чаяния моего:
помози ми, и спасуся, и поучуся во оправданиих Твоих выну.
Уничижил еси вся отступающыя от оправданий Твоих: яко неправедно помышление их.
Преступающыя непщевах вся грешныя земли: сего ради возлюбих свидения Твоя.
Пригвозди страху Твоему плоти моя: от судеб бо Твоих убояхся.
Сотворих суд и правду: не предаждь мене обидящым мя.
Восприими раба Твоего во благо, да не оклеветают мене гордии.
Очи мои изчезосте во спасение Твое и в слово правды Твоея:
сотвори с рабом Твоим по милости Твоей, и оправданием Твоим научи мя.
Раб Твой есмь аз: вразуми мя, и увем свидения Твоя.
Время сотворити Господеви: разориша закон Твой.
Сего ради возлюбих заповеди Твоя паче злата и топазиа.
Сего ради ко всем заповедем Твоим направляхся, всяк путь неправды возненавидех.
Дивна свидения Твоя: сего ради испыта я душа моя.
Явление словес Твоих просвещает и вразумляет младенцы.
Уста моя отверзох и привлекох дух, яко заповедий Твоих желах.
Призри на мя и помилуй мя, по суду любящих имя Твое.
Стопы моя направи по словеси Твоему, и да не обладает мною всякое беззаконие:
избави мя от клеветы человеческия, и сохраню заповеди Твоя.
Лице Твое просвети на раба Твоего и научи мя оправданием Твоим.
Исходища водная изведосте очи мои, понеже не сохраних закона Твоего.
Праведен еси, Господи, и прави суди Твои:
заповедал еси правду свидения Твоя, и истину зело.
Истаяла мя есть ревность Твоя: яко забыша словеса Твоя врази мои.
Разжжено слово Твое зело, и раб Твой возлюби е.
Юнейший аз есмь и уничижен: оправданий Твоих не забых.
Правда Твоя правда во век, и закон Твой истина.
Скорби и нужди обретоша мя: заповеди Твоя поучение мое.
Правда свидения Твоя в век: вразуми мя, и жив буду.
Воззвах всем сердцем моим, услыши мя, Господи: оправдания Твоя взыщу.
Воззвах Ти, спаси мя, и сохраню свидения Твоя.
Предварих в безгодии и воззвах: на словеса Твоя уповах.
Предваристе очи мои ко утру, поучитися словесем Твоим.
Глас мой услыши, Господи, по милости Твоей: по судбе Твоей живи мя.
Приближишася гонящии мя беззаконием: от закона же Твоего удалишася.
Близ еси Ты, Господи, и вси путие Твои истина.
Исперва познах от свидений Твоих, яко в век основал я еси.
Виждь смирение мое и изми мя: яко закона Твоего не забых.
Суди суд мой и избави мя: словесе ради Твоего живи мя.
Далече от грешник спасение, яко оправданий Твоих не взыскаша.
Щедроты Твоя многи, Господи: по судбе Твоей живи мя.
Мнози изгонящии мя и стужающии ми: от свидений Твоих не уклонихся.
Видех неразумевающыя и истаях: яко словес Твоих не сохраниша.
Виждь, яко заповеди Твоя возлюбих: Господи, по милости Твоей живи мя.
Начало словес Твоих истина, и во век вся судбы правды Твоея.
Князи погнаша мя туне: и от словес Твоих убояся сердце мое.
Возрадуюся аз о словесех Твоих, яко обретаяй корысть многу.
Неправду возненавидех и омерзих: закон же Твой возлюбих.
Седмерицею днем хвалих Тя о судбах правды Твоея.
Мир мног любящым закон Твой, и несть им соблазна.
Чаях спасения Твоего, Господи, и заповеди Твоя возлюбих.
Сохрани душа моя свидения Твоя и возлюби я зело.
Сохраних заповеди Твоя и свидения Твоя, яко вси путие мои пред Тобою, Господи.
Да приближится моление мое пред Тя, Господи: по словеси Твоему вразуми мя.
Да внидет прошение мое пред Тя: Господи, по словеси Твоему избави мя.
Отрыгнут устне мои пение, егда научиши мя оправданием Твоим.
Провещает язык мой словеса Твоя, яко вся заповеди Твоя правда.
Да будет рука Твоя еже спасти мя, яко заповеди Твоя изволих.
Возжелах спасение Твое, Господи, и закон Твой поучение мое есть.
Жива будет душа моя и восхвалит Тя: и судбы Твоя помогут мне.
Заблудих яко овча погибшее: взыщи раба Твоего, яко заповедий Твоих не забых.