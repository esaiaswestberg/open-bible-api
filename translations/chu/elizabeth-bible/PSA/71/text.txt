Боже, суд Твой цареви даждь, и правду Твою сыну цареву:
судити людем Твоим в правде и нищым Твоим в суде.
Да восприимут горы мир людем и холми правду.
Судит нищым людским, и спасет сыны убогих, и смирит клеветника.
И пребудет с солнцем, и прежде луны рода родов.
Снидет яко дождь на руно, и яко капля каплющая на землю.
Возсияет во днех его правда и множество мира, дондеже отимется луна.
И обладает от моря до моря, и от рек до конец вселенныя.
Пред ним припадут Ефиопляне, и врази его персть полижут.
Царие Фарсийстии и острови дары принесут, царие Аравстии и Сава дары приведут:
и поклонятся ему вси царие земстии, вси языцы поработают ему.
Яко избави нища от сильна, и убога, емуже не бе помощника.
Пощадит нища и убога, и душы убогих спасет:
от лихвы и от неправды избавит душы их, и честно имя его пред ними.
И жив будет, и дастся ему от злата Аравийска: и помолятся о нем выну, весь день благословят его.
Будет утверждение на земли на версех гор: превознесется паче Ливана плод его, и процветут от града яко трава земная.
Будет имя его благословено во веки, прежде солнца пребывает имя его: и благословятся в нем вся колена земная, вси языцы ублажат его.
Благословен Господь Бог Израилев, творяй чудеса един,
и благословено имя славы Его во век и в век века: и исполнится славы Его вся земля: буди, буди.
