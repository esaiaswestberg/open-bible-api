В конец, о изменяемых сыном Кореовым в разум, песнь о возлюбленнем.
Отрыгну сердце мое слово благо, глаголю аз дела моя Цареви: язык мой трость книжника скорописца.
Красен добротою паче сынов человеческих, излияся благодать во устнах Твоих: сего ради благослови Тя Бог во век.
Препояши мечь Твой по бедре Твоей, Сильне,
красотою Твоею и добротою Твоею: и наляцы, и успевай, и царствуй истины ради и кротости и правды: и наставит Тя дивно десница Твоя.
Стрелы Твоя изощрены, Сильне: людие под Тобою падут в сердцы враг Царевых.
Престол Твой, Боже, в век века: жезл правости жезл царствия Твоего.
Возлюбил еси правду и возненавидел еси беззаконие: сего ради помаза Тя, Боже, Бог Твой елеем радости паче причастник Твоих.
Смирна и стакти и касиа от риз Твоих, от тяжестей слоновых, из нихже возвеселиша Тя.
Дщери царей в чести Твоей: предста царица одесную Тебе, в ризах позлащенных одеяна преиспещрена.
Слыши, дщи, и виждь, и приклони ухо твое, и забуди люди твоя и дом отца твоего:
и возжелает Царь доброты твоея, зане Той есть Господь твой, и поклонишися Ему,
и дщи Тирова с дары: лицу Твоему помолятся богатии людстии.
Вся слава дщере Царевы внутрь: рясны златыми одеяна и преиспещрена.
Приведутся Царю девы вслед ея, искренния ея приведутся Тебе:
приведутся в веселии и радовании, введутся в храм Царев.
Вместо отец Твоих быша сынове Твои: поставиши я князи по всей земли.
Помяну имя Твое во всяком роде и роде: сего ради людие исповедятся Тебе в век и во век века.