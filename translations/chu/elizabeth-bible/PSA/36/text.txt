Не ревнуй лукавнующым, ниже завиди творящым беззаконие.
Зане яко трава скоро изсшут, и яко зелие злака скоро отпадут.
Уповай на Господа и твори благостыню: и насели землю, и упасешися в богатстве ея.
Насладися Господеви, и даст ти прошения сердца твоего.
Открый ко Господу путь твой и уповай на Него, и Той сотворит.
И изведет яко свет правду твою и судбу твою яко полудне.
Повинися Господеви и умоли Его. Не ревнуй спеющему в пути своем, человеку творящему законопреступление.
Престани от гнева и остави ярость: не ревнуй, еже лукавновати,
зане лукавнующии потребятся, терпящии же Господа, тии наследят землю.
И еще мало, и не будет грешника: и взыщеши место его и не обрящеши.
Кротцыи же наследят землю и насладятся о множестве мира.
Назирает грешный праведнаго и поскрежещет нань зубы своими:
Господь же посмеется ему, зане прозирает, яко приидет день его.
Мечь извлекоша грешницы, напрягоша лук свой, низложити убога и нища, заклати правыя сердцем.
Мечь их да внидет в сердца их, и луцы их да сокрушатся.
Лучше малое праведнику, паче богатства грешных многа.
Зане мышцы грешных сокрушатся, утверждает же праведныя Господь.
Весть Господь пути непорочных, и достояние их в век будет.
Не постыдятся во время лютое и во днех глада насытятся, яко грешницы погибнут.
Врази же Господни, купно прославитися им и вознестися, изчезающе яко дым изчезоша.
Заемлет грешный и не возвратит: праведный же щедрит и дает.
Яко благословящии Его наследят землю, кленущии же Его потребятся.
От Господа стопы человеку исправляются, и пути Его восхощет зело.
Егда падет, не разбиется, яко Господь подкрепляет руку его.
Юнейший бых, ибо состарехся, и не видех праведника оставлена, ниже семене его просяща хлебы.
Весь день милует и взаим дает праведный, и семя его во благословение будет.
Уклонися от зла и сотвори благо, и вселися в век века.
Яко Господь любит суд и не оставит преподобных Своих: во век сохранятся: беззаконницы же изженутся, и семя нечестивых потребится.
Праведницы же наследят землю и вселятся в век века на ней.
Уста праведнаго поучатся премудрости, и язык его возглаголет суд.
Закон Бога его сердцы его, и не запнутся стопы его.
Сматряет грешный праведнаго и ищет еже умертвити его:
Господь же не оставит его в руку его, ниже осудит его, егда судит ему.
Потерпи Господа и сохрани путь Его, и вознесет тя еже наследити землю: внегда потреблятися грешником, узриши.
Видех нечестиваго превозносящася и высящася яко кедры Ливанския:
и мимо идох, и се, не бе, и взысках его, и не обретеся место его.
Храни незлобие и виждь правоту, яко есть останок человеку мирну.
Беззаконницы же потребятся вкупе: останцы же нечестивых потребятся.
Спасение же праведных от Господа, и защититель их есть во время скорби:
и поможет им Господь и избавит их, и измет их от грешник и спасет их, яко уповаша на Него.