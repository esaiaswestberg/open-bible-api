В конец, псалом Давиду.
Небеса поведают славу Божию, творение же руку Его возвещает твердь.
День дни отрыгает глагол, и нощь нощи возвещает разум.
Не суть речи, ниже словеса, ихже не слышатся гласи их.
Во всю землю изыде вещание их, и в концы вселенныя глаголы их: в солнце положи селение свое:
и той яко жених исходяй от чертога своего, возрадуется яко исполин тещи путь.
От края небесе исход его, и сретение его до края небесе: и несть, иже укрыется теплоты его.
Закон Господень непорочен, обращаяй душы: свидетелство Господне верно, умудряющее младенцы.
Оправдания Господня права, веселящая сердце: заповедь Господня светла, просвещающая очи.
Страх Господень чист, пребываяй в век века: судбы Господни истинны, оправданны вкупе,
вожделенны паче злата и камене честна многа, и слаждшя паче меда и сота.
Ибо раб Твой хранит я: внегда сохранити я, воздаяние много.
Грехопадения кто разумеет? От тайных моих очести мя,
и от чуждих пощади раба Твоего: аще не обладают мною, тогда непорочен буду, и очищуся от греха велика.
И будут во благоволение словеса уст моих, и поучение сердца моего пред Тобою выну, Господи, помощниче мой и Избавителю мой.