В конец, в песнех разума, Асафу, псалом.
Внуши, Боже, молитву мою и не презри моления моего:
вонми ми и услыши мя: возскорбех печалию моею, и смятохся
от гласа вражия и от стужения грешнича: яко уклониша на мя беззаконие и во гневе враждоваху ми.
Сердце мое смятеся во мне, и боязнь смерти нападе на мя:
страх и трепет прииде на мя, и покры мя тма.
И рех: кто даст ми криле яко голубине? И полещу, и почию.
Се, удалихся бегая и водворихся в пустыни.
Чаях Бога спасающаго мя от малодушия и от бури.
Потопи, Господи, и раздели языки их: яко видех беззаконие и пререкание во граде.
Днем и нощию обыдет и по стенам его: беззаконие и труд посреде его, и неправда:
и не оскуде от стогн его лихва и лесть.
Яко аще бы враг поносил ми, претерпел бых убо: и аще бы ненавидяй мя на мя велеречевал, укрылбыхся от него.
Ты же, человече равнодушне, владыко мой и знаемый мой,
иже купно наслаждался еси со мною брашен: в дому Божии ходихом единомышлением.
Да приидет же смерть на ня, и да снидут во ад живи: яко лукавство в жилищих их, посреде их.
Аз к Богу воззвах, и Господь услыша мя.
Вечер и заутра и полудне повем и возвещу, и услышит глас мой.
Избавит миром душу мою от приближающихся мне: яко во мнозе бяху со мною.
Услышит Бог, и смирит я сый прежде век: несть бо им изменения, яко не убояшася Бога.
Простре руку свою на воздаяние: оскверниша завет Его.
Разделишася от гнева лица Его, и приближишася сердца их: умякнуша словеса их паче елеа, и та суть стрелы.
Возверзи на Господа печаль твою, и Той тя препитает: не даст в век молвы праведнику.
Ты же, Боже, низведеши их в студенец истления: мужие кровей и льсти не преполовят дний своих. Аз же, Господи, уповаю на Тя.