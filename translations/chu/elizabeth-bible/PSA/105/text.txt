Исповедайтеся Господеви, яко благ, яко в век милость Его.
Кто возглаголет силы Господни, слышаны сотворит вся хвалы Его?
Блажени хранящии суд и творящии правду во всякое время.
Помяни нас, Господи, во благоволении людий Твоих, посети нас спасением Твоим,
видети во благости избранныя Твоя, возвеселитися в веселии языка Твоего, хвалитися с достоянием Твоим.
Согрешихом со отцы нашими, беззаконновахом, неправдовахом:
отцы наши во Египте не разумеша чудес Твоих, ни помянуша множества милости Твоея: и преогорчиша восходяще в Чермное море.
И спасе их имене Своего ради, сказати силу Свою:
и запрети Чермному морю, и изсяче: и настави я в бездне яко в пустыни.
И спасе я из руки ненавидящих и избави я из руки врагов.
Покры вода стужающыя им: ни един от них избысть.
И вероваша словеси Его и воспеша хвалу Его.
Ускориша, забыша дела Его, не стерпеша совета Его:
и похотеша желанию в пустыни и искусиша Бога в безводней.
И даде им прошение их, посла сытость в душы их.
И прогневаша Моисеа в стану, Аарона святаго Господня.
Отверзеся земля и пожре Дафана и покры на сонмищи Авирона:
и разжжеся огнь в сонме их, пламень попали грешники.
И сотвориша телца в Хориве и поклонишася истуканному:
и измениша славу Его в подобие телца ядущаго траву.
И забыша Бога спасающаго их, сотворшаго велия во Египте,
чудеса в земли Хамове, страшная в мори Чермнем.
И рече потребити их, аще не бы Моисей избранный Его стал в сокрушении пред Ним, возвратити ярость Его, да не погубит их.
И уничижиша землю желанную, не яша веры словеси Его:
и поропташа в селениих своих, не услышаша гласа Господня.
И воздвиже руку Свою на ня, низложити я в пустыни,
и низложити семя их во языцех, и расточити я в страны.
И причастишася Веельфегору и снедоша жертвы мертвых:
и раздражиша Его в начинаниих своих, и умножися в них падение.
И ста Финеес и умилостиви, и преста сечь:
и вменися ему в правду, в род и род до века.
И прогневаша Его на воде Пререкания, и озлоблен бысть Моисей их ради:
яко преогорчиша дух его и разнствова устнама своима.
Не потребиша языки, яже рече Господь им.
И смесишася во языцех и навыкоша делом их:
и поработаша истуканным их, и бысть им в соблазн.
И пожроша сыны своя и дщери своя бесовом,
и пролияша кровь неповинную, кровь сынов своих и дщерей, яже пожроша истуканным Ханаанским: и убиена бысть земля их кровьми
и осквернися в делех их: и соблудиша в начинаниих своих.
И разгневася яростию Господь на люди Своя и омерзи достояние Свое:
и предаде я в руки врагов, и обладаша ими ненавидящии их.
И стужиша им врази их: и смиришася под руками их.
Множицею избави я: тии же преогорчиша Его советом своим, и смиришася в беззакониих своих.
И виде Господь, внегда скорбети им, внегда услышаше моление их:
и помяну завет Свой, и раскаяся по множеству милости Своея:
и даде я в щедроты пред всеми пленившими я.
Спаси ны, Господи, Боже наш, и собери ны от язык, исповедатися имени Твоему святому, хвалитися во хвале Твоей.
Благословен Господь Бог Израилев от века и до века. И рекут вси людие: буди, буди.