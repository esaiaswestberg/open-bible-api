В конец, о тайных сына, псалом Давиду.
Исповемся Тебе, Господи, всем сердцем моим, повем вся чудеса Твоя.
Возвеселюся и возрадуюся о Тебе, пою имени Твоему, Вышний.
Внегда возвратитися врагу моему вспять, изнемогут и погибнут от лица Твоего.
Яко сотворил еси суд мой и прю мою: сел еси на престоле, судяй правду.
Запретил еси языком, и погибе нечестивый: имя его потребил еси в век и в век века.
Врагу оскудеша оружия в конец, и грады разрушил еси: погибе память его с шумом.
И Господь во век пребывает, уготова на суд престол Свой:
и Той судити имать вселенней в правду, судити имать людем в правоте.
И бысть Господь прибежище убогому, помощник во благовремениих, в скорбех.
И да уповают на Тя знающии имя Твое, яко не оставил еси взыскающих Тя, Господи.
Пойте Господеви, живущему в Сионе, возвестите во языцех начинания Его:
яко взыскаяй крови их помяну, не забы звания убогих.
Помилуй мя, Господи, виждь смирение мое от враг моих, возносяй мя от врат смертных:
яко да возвещу вся хвалы Твоя во вратех дщере Сиони: возрадуемся о спасении Твоем.
Углебоша языцы в пагубе, юже сотвориша: в сети сей, юже скрыша, увязе нога их.
Знаемь есть Господь судбы творяй: в делех руку своею увязе грешник.
Да возвратятся грешницы во ад, вси языцы забывающии Бога.
Яко не до конца забвен будет нищий, терпение убогих не погибнет до конца.
Воскресени, Господи, да не крепится человек, да судятся языцы пред Тобою.
Постави, Господи, законоположителя над ними, да разумеют языцы, яко человецы суть.
Вскую, Господи, отстоя далече, презираеши во благовремениих, в скорбех?
Внегда гордитися нечестивому, возгарается нищий: увязают в советех, яже помышляют.
Яко хвалимь есть грешный в похотех души своея, и обидяй благословимь есть.
Раздражи Господа грешный: по множеству гнева своего не взыщет: несть Бога пред ним.
Оскверняются путие его на всяко время: отемлются судбы Твоя от лица его: всеми враги своими обладает.
Рече бо в сердцы своем: не подвижуся от рода в род без зла:
егоже клятвы уста его полна суть, и горести и льсти: под языком его труд и болезнь.
Приседит в ловителстве с богатыми в тайных, еже убити неповиннаго: очи его на нищаго призираете.
Ловит в тайне яко лев во ограде своей, ловит еже восхитити нищаго, восхитити нищаго, внегда привлещи и в сети своей.
Смирит его: преклонится и падет, внегда ему обладати убогими.
Рече бо в сердцы своем: забы Бог, отврати лице Свое, да не видит до конца.
Воскресени, Господи Боже мой, да вознесется рука Твоя, не забуди убогих Твоих до конца.
Чесо ради прогнева нечестивый Бога? Рече бо в сердцы своем: не взыщет.
Видиши, яко Ты болезнь и ярость смотряеши, да предан будет в руце Твои: тебе оставлен есть нищий, сиру Ты буди помощник.
Сокруши мышцу грешному и лукавому: взыщется грех его и не обрящется.
Господь царь во век и в век века: погибнете, языцы, от земли Его.
Желание убогих услышал еси, Господи, уготованию сердца их внят ухо Твое.
Суди сиру и смирену, да не приложит ктому величатися человек на земли.