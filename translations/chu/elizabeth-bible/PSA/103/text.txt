Благослови, душе моя, Господа. Господи Боже мой, возвеличился еси зело: во исповедание и в велелепоту облеклся еси:
одеяйся светом яко ризою, простираяй небо яко кожу:
покрываяй водами превыспренняя Своя, полагаяй облаки на восхождение Свое, ходяй на крилу ветреню:
творяй ангелы Своя духи, и слуги Своя пламень огненный:
основаяй землю на тверди ея: не преклонится в век века.
Бездна яко риза одеяние ея, на горах станут воды:
от запрещения Твоего побегнут, от гласа грома Твоего убоятся.
Восходят горы, и низходят поля, в место еже основал еси им.
Предел положил еси, егоже не прейдут, ниже обратятся покрыти землю.
Посылаяй источники в дебрех, посреде гор пройдут воды.
Напаяют вся звери селныя, ждут онагри в жажду свою.
На тых птицы небесныя привитают: от среды камения дадят глас.
Напаяяй горы от превыспренних Своих: от плода дел Твоих насытится земля.
Прозябаяй траву скотом, и злак на службу человеком, извести хлеб от земли:
и вино веселит сердце человека, умастити лице елеем: и хлеб сердце человека укрепит.
Насытятся древа польская, кедри Ливанстии, ихже еси насадил:
тамо птицы вогнездятся, еродиево жилище предводителствует ими.
Горы высокия еленем, камень прибежище заяцем.
Сотворил есть луну во времена: солнце позна запад свой.
Положил еси тму, и бысть нощь, в нейже пройдут вси зверие дубравнии,
скимни рыкающии восхитити и взыскати от Бога пищу себе.
Возсия солнце, и собрашася, и в ложах своих лягут.
Изыдет человек на дело свое и на делание свое до вечера.
Яко возвеличишася дела Твоя, Господи: вся премудростию сотворил еси: исполнися земля твари Твоея.
Сие море великое и пространное: тамо гади, ихже несть числа, животная малая с великими:
тамо корабли преплавают, змий сей, егоже создал еси ругатися ему.
Вся к Тебе чают, дати пищу им во благо время.
Давшу Тебе им, соберут: отверзшу Тебе руку, всяческая исполнятся благости:
отвращшу же Тебе лице, возмятутся: отимеши дух их, и изчезнут и в персть свою возвратятся:
послеши духа Твоего, и созиждутся, и обновиши лице земли.
Буди слава Господня во веки: возвеселится Господь о делех Своих:
призираяй на землю и творяй ю трястися: прикасаяйся горам, и дымятся.
Воспою Господеви в животе моем, пою Богу моему, дондеже есмь:
да усладится Ему беседа моя, аз же возвеселюся о Господе.
Да изчезнут грешницы от земли, и беззаконницы, якоже не быти им. Благослови, душе моя, Господа.