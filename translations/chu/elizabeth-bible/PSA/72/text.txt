Коль благ Бог Израилев правым сердцем.
Мои же вмале не подвижастеся нозе: вмале не пролияшася стопы моя:
яко возревновах на беззаконныя, мир грешников зря:
яко несть восклонения в смерти их и утверждения в ране их:
в трудех человеческих не суть, и с человеки не приимут ран.
Сего ради удержа я гордыня их до конца: одеяшася неправдою и нечестием своим.
Изыдет яко из тука неправда их: преидоша в любовь сердца.
Помыслиша и глаголаша в лукавстве, неправду в высоту глаголаша:
положиша на небеси уста своя, и язык их прейде по земли.
Сего ради обратятся людие Мои семо, и дние исполнени обрящутся в них.
И реша: како уведе Бог? И аще есть разум в Вышнем?
Се, сии грешницы и гобзующии в век удержаша богатство.
И рех: еда всуе оправдих сердце мое и умых в неповинных руце мои,
и бых язвен весь день, и обличение мое на утрених?
Аще глаголах, повем тако: се, роду сынов Твоих, емуже обещахся:
и непщевах разумети: сие труд есть предо мною,
дондеже вниду во святило Божие и разумею в последняя их.
Обаче за льщения их положил еси им злая, низложил еси я, внегда разгордешася.
Како быша в запустение? Внезапу изчезоша, погибоша за беззаконие свое.
Яко соние востающаго, Господи, во граде Твоем образ их уничижиши.
Яко разжжеся сердце мое, и утробы моя изменишася:
и аз уничижен, и не разумех, скотен бых у Тебе.
И аз выну с Тобою: удержал еси руку десную мою,
и советом Твоим наставил мя еси, и со славою приял мя еси.
Что бо ми есть на небеси? И от Тебе что восхотех на земли?
Изчезе сердце мое и плоть моя, Боже сердца моего, и часть моя, Боже, во век.
Яко се, удаляющии себе от Тебе погибнут: потребил еси всякаго любодеющаго от Тебе.
Мне же прилеплятися Богови благо есть, полагати на Господа упование мое, возвестити ми вся хвалы Твоя, во вратех дщере Сиони.