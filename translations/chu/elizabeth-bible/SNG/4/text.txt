Се, еси добра, ближняя моя, се, еси добра: очи твои голубине, кроме замолчания твоего: власи твои яко стада козиц, яже открышася от Галаада.
Зубы твои яко стада остриженых, яже изыдоша из купели, вся двоеплодны, и неродящия несть в них.
Яко вервь червлена устне твои, и беседа твоя красна: яко оброщение шипка ланиты твоя, кроме замолчания твоего.
Яко столп Давидов выя твоя, создан в Фалпиофе: тысяща щитов висит на нем, вся стрелы сильных.
Два сосца твоя яко два млада близнца серны, пасомая во кринах,
дондеже дхнет день, и подвигнутся сени. Пойду себе к горе смирней и к холму ливанску.
Вся добра еси, ближняя моя, и порока несть в тебе.
Гряди от Ливана, невесто, гряди от Ливана: прииди и прейди из начала Веры, от главы Санира и Аермона, от оград львовых, от гор пардалеов.
Сердце наше привлекла еси, сестро моя невесто, сердце наше привлекла еси единым от очию твоею, единым монистом выи твоея.
Что удобреста сосца твоя, сестро моя невесто? Что удобреста сосца твоя паче вина, и воня риз твоих паче всех аромат?
Сот искапают устне твои, невесто, мед и млеко под языком твоим, и благовоние риз твоих яко благоухание Ливана.
Вертоград заключен сестра моя невеста, вертоград заключен, источник запечатлен.
Леторасли твоя сад шипков с плодом яблочным, кипри с нардами,
нард и шафран, трость и киннамон со всеми древами ливанскими, смирна, алой со всеми первыми мирами,
источник вертограда, и кладязь воды живы и истекающия от Ливана.
Востани, севере, и гряди, юже, и повей во вертограде моем, и да потекут ароматы мои.