В той день воспоют песнь сию в земли Иудейстей, глаголюще: се, град крепок, и спасение нам положит стену и ограждение.
Отверзите врата, да внидут людие хранящии правду и хранящии истину,
приемлющии истину и хранящии мир.
Яко на тя надеянием надеяшася, Господи, во век, Боже великий, вечный,
иже смирив низвел еси живущыя в высоких: грады крепкия разориши и обнизиши я даже до земли.
И поперут я ноги кротких и смиренных.
Путь благочестивых прав бысть, и приуготован путь благочестивых.
Путь бо Господень суд: уповахом на имя Твое и память, еяже желает душа наша.
От нощи утренюет дух мой к Тебе, Боже, зане свет повеления Твоя на земли: правде научитеся, живущии на земли.
Преста бо нечестивый: всяк, иже не научится правде на земли, истины не сотворит: да возмется нечестивый, да не видит славы Господни.
Господи, высока Твоя мышца, и не ведеша, разумевше же постыдятся: ревность приимет люди ненаказанныя, и ныне огнь супостаты пояст.
Господи Боже наш, мир даждь нам, вся бо воздал еси нам.
Господи Боже наш, стяжи ны: Господи, разве Тебе иного не вемы: имя Твое именуем.
Мертвии же живота не имут видети, ниже врачеве воскресят: сего ради навел еси и погубил еси, и взял еси всяк мужеск пол их.
Приложи им зла, Господи, приложи зла славным земли.
Господи, в скорби помянухом Тя, в скорби мале наказание Твое нам.
И яко болящая приближается родити и в болезни своей воскрича, тако быхом возлюбленному Твоему.
Страха ради Твоего, Господи, во чреве прияхом и поболехом, и родихом дух спасения Твоего, егоже сотворихом на земли: не падемся, но падутся вси живущии на земли.
Воскреснут мертвии и востанут иже во гробех, и возрадуются иже на земли: роса бо, яже от Тебе, изцеление им есть, земля же нечестивых падет.
Идите, людие мои, внидите во храмину вашу, затворите двери своя, укрыйтеся мало елико елико, дондеже мимоидет гнев Господень.
Се бо, Господь от святаго (места) наводит гнев на живущыя на земли: и открыет земля кровь свою и не покрыет избиеных.