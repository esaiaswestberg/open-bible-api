В то время услыша Ирод четвертовластник слух Иисусов
и рече отроком своим: сей есть Иоанн Креститель: той воскресе от мертвых, и сего ради силы деются о нем.
Ирод бо емь Иоанна, связа его и всади в темницу, Иродиады ради жены Филиппа брата своего:
глаголаше бо ему Иоанн: не достоит ти имети ея.
И хотящь его убити, убояся народа, зане яко пророка его имеяху.
Дню же бывшу рождества Иродова, пляса дщи Иродиадина посреде и угоди Иродови:
темже и с клятвою изрече ей дати, егоже аще воспросит.
Она же наваждена материю своею, даждь ми, рече, зде на блюде главу Иоанна Крестителя.
И печален бысть царь: клятвы же ради и за возлежащих с ним, повеле дати (ей)
и послав усекну Иоанна в темнице.
И принесоша главу его на блюде и даша девице: и отнесе матери своей.
И приступльше ученицы его взяша тело (его) и погребоша е: и пришедше возвестиша Иисусови.
И слышав Иисус отиде оттуду в корабли в пусто место един: и слышавше народи по Нем идоша пеши от градов.
И изшед Иисус виде мног народ, и милосердова о них, и изцели недужныя их.
Позде же бывшу, приступиша к Нему ученицы Его, глаголюще: пусто есть место, и час уже мину: отпусти народы, да шедше в веси купят брашна себе.
Иисус же рече им: не требуют отити: дадите им вы ясти.
Они же глаголаша Ему: не имамы зде токмо пять хлеб и две рыбе.
Он же рече: принесите Ми их семо.
И повелев народом возлещи на траве, и приемь пять хлеб и обе рыбе, воззрев на небо, благослови и преломив даде учеником хлебы, ученицы же народом.
И ядоша вси и насытишася: и взяша избытки укрух, дванадесять кошя исполнь:
ядущих же бе мужей яко пять тысящ, разве жен и детей.
И абие понуди Иисус ученики Своя влезти в корабль и варити Его на оном полу, дондеже отпустит народы.
И отпустив народы, взыде на гору един помолитися: позде же бывшу, един бе ту.
Корабль же бе посреде моря влаяся волнами: бе бо противен ветр.
В четвертую же стражу нощи иде к ним Иисус, ходя по морю.
И видевше Его ученицы по морю ходяща, смутишася, глаголюще, яко призрак есть: и от страха возопиша.
Абие же рече им Иисус, глаголя: дерзайте: Аз есмь, не бойтеся.
Отвещав же Петр рече: Господи, аще Ты еси, повели ми приити к Тебе по водам. Он же рече: прииди.
И излез из корабля Петр, хождаше по водам, приити ко Иисусови:
видя же ветр крепок, убояся, и начен утопати, возопи, глаголя: Господи, спаси мя.
И абие Иисус простер руку, ят его и глагола ему: маловере, почто усумнелся еси?
И влезшема има в корабль, преста ветр.
Сущии же в корабли пришедше поклонишася Ему, глаголюще: воистинну Божий Сын еси.
И прешедше приидоша в землю Геннисарефскую.
И познавше Его мужие места того, послаша во всю страну ту, и принесоша к Нему вся болящыя:
и моляху Его, да токмо прикоснутся вскрилию ризы Его: и елицы прикоснушася, спасени быша.