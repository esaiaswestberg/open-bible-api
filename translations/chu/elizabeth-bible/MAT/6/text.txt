Внемлите милостыни вашея не творити пред человеки, да видими будете ими: аще ли же ни, мзды не имате от Отца вашего, Иже есть на небесех.
Егда убо твориши милостыню, не воструби пред собою, якоже лицемери творят в сонмищих и в стогнах, яко да прославятся от человек. Аминь глаголю вам, восприемлют мзду свою.
Тебе же творящу милостыню, да не увесть шуйца твоя, что творит десница твоя,
яко да будет милостыня твоя в тайне: и Отец твой, видяй в тайне, той воздаст тебе яве.
И егда молишися, не буди якоже лицемери, яко любят в сонмищих и в стогнах путий стояще молитися, яко да явятся человеком. Аминь глаголю вам, яко восприемлют мзду свою.
Ты же, егда молишися, вниди в клеть твою, и затворив двери твоя, помолися Отцу твоему, Иже в тайне: и Отец твой, видяй в тайне, воздаст тебе яве.
Молящеся же не лишше глаголите, якоже язычницы: мнят бо, яко во многоглаголании своем услышани будут:
не подобитеся убо им: весть бо Отец ваш, ихже требуете, прежде прошения вашего.
Сице убо молитеся вы: Отче наш, иже еси на небесех, да святится имя Твое:
да приидет Царствие Твое: да будет воля Твоя, яко на небеси, и на земли:
хлеб наш насущный даждь нам днесь:
и остави нам долги нашя, яко и мы оставляем должником нашым:
и не введи нас в напасть, но избави нас от лукаваго: яко Твое есть Царствие и сила и слава во веки. Аминь.
Аще бо отпущаете человеком согрешения их, отпустит и вам Отец ваш Небесный:
аще ли не отпущаете человеком согрешения их, ни Отец ваш отпустит вам согрешений ваших.
Егда же поститеся, не будите якоже лицемери сетующе: помрачают бо лица своя, яко да явятся человеком постящеся. Аминь глаголю вам, яко восприемлют мзду свою.
Ты же постяся помажи главу твою, и лице твое умый,
яко да не явишися человеком постяся, но Отцу твоему, Иже в тайне: и Отец твой, видяй в тайне, воздаст тебе яве.
Не скрывайте себе сокровищ на земли, идеже червь и тля тлит, и идеже татие подкопывают и крадут:
скрывайте же себе сокровище на небеси, идеже ни червь, ни тля тлит, и идеже татие не подкопывают, ни крадут:
идеже бо есть сокровище ваше, ту будет и сердце ваше.
Светилник телу есть око. Аще убо будет око твое просто, все тело твое светло будет:
аще ли око твое лукаво будет, все тело твое темно будет. Аще убо свет, иже в тебе, тма есть, то тма кольми?
Никтоже может двема господинома работати: любо единаго возлюбит, а другаго возненавидит: или единаго держится, о друзем же нерадити начнет. Не можете Богу работати и мамоне.
Сего ради глаголю вам: не пецытеся душею вашею, что ясте, или что пиете: ни телом вашим, во что облечетеся. Не душа ли болши есть пищи, и тело одежди?
Воззрите на птицы небесныя, яко не сеют, ни жнут, ни собирают в житницы, и Отец ваш Небесный питает их. Не вы ли паче лучши их есте?
Кто же от вас пекийся может приложити возрасту своему лакоть един?
И о одежди что печетеся? Смотрите крин селных, како растут: не труждаются, ни прядут:
глаголю же вам, яко ни Соломон во всей славе своей облечеся, яко един от сих:
аще же сено селное, днесь суще и утре в пещь вметаемо, Бог тако одевает, не много ли паче вас, маловери?
Не пецытеся убо, глаголюще: что ямы, или что пием, или чим одеждемся?
Всех бо сих языцы ищут: весть бо Отец ваш Небесный, яко требуете сих всех.
Ищите же прежде Царствия Божия и правды Его, и сия вся приложатся вам.
Не пецытеся убо на утрей, утрений бо собою печется: довлеет дневи злоба его.