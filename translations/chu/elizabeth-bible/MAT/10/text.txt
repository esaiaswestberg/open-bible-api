И призва обанадесять ученики Своя, даде им власть на дусех нечистых, яко да изгонят их, и целити всяк недуг и всяку болезнь.
Дванадесятих же Апостолов имена суть сия: первый Симон, иже нарицается Петр, и Андрей брат его: Иаков Зеведеев и Иоанн брат его:
Филипп и Варфоломей: Фома и Матфей мытарь: Иаков Алфеев и Леввей, нареченный Фаддей:
Симон Кананит и Иуда Искариотский, иже и предаде Его.
Сия обанадесять посла Иисус, заповеда им, глаголя: на путь язык не идите и во град Самарянский не внидите:
идите же паче ко овцам погибшым дому Израилева:
ходяще же проповедуйте, глаголюще, яко приближися Царствие Небесное:
болящыя изцеляйте, прокаженныя очищайте, мертвыя воскрешайте, бесы изгоняйте: туне приясте, туне дадите.
Не стяжите злата, ни сребра, ни меди при поясех ваших,
ни пиры в путь, ни двою ризу, ни сапог, ни жезла: достоин бо есть делатель мзды своея.
В оньже аще (колиждо) град или весь внидете, испытайте, кто в нем достоин есть, и ту пребудите, дондеже изыдете:
входяще же в дом целуйте его, глаголюще: мир дому сему:
и аще убо будет дом достоин, приидет мир ваш нань: аще ли же не будет достоин, мир ваш к вам возвратится.
И иже аще не приимет вас, ниже послушает словес ваших, исходяще из дому или из града того, оттрясите прах ног ваших:
аминь глаголю вам: отраднее будет земли Содомстей и Гоморрстей в день судный, неже граду тому.
Се, Аз посылаю вас яко овцы посреде волков: будите убо мудри яко змия, и цели яко голубие.
Внемлите же от человек: предадят бо вы на сонмы, и на соборищих их биют вас,
и пред владыки же и цари ведени будете Мене ради, во свидетелство им и языком.
Егда же предают вы, не пецытеся, како или что возглаголете: дастбося вам в той час, что возглаголете:
не вы бо будете глаголющии, но Дух Отца вашего глаголяй в вас.
Предаст же брат брата на смерть, и отец чадо: и востанут чада на родители и убиют их:
и будете ненавидими всеми имене Моего ради: претерпевый же до конца, той спасен будет.
Егда же гонят вы во граде сем, бегайте в другий. Аминь бо глаголю вам: не имате скончати грады Израилевы, дондеже приидет Сын Человеческий.
Несть ученик над учителя (своего), ниже раб над господина своего:
довлеет ученику, да будет яко учитель его, и раб яко господь его. Аще господина дому веельзевула нарекоша, кольми паче домашния его?
Не убойтеся убо их: ничтоже бо есть покровено, еже не открыется, и тайно, еже не уведено будет.
Еже глаголю вам во тме, рцыте во свете: и еже во ушы слышите, проповедите на кровех.
И не убойтеся от убивающих тело, души же не могущих убити: убойтеся же паче могущаго и душу и тело погубити в геенне.
Не две ли птице ценитеся единому ассарию? И ни едина от них падет на земли без Отца вашего:
вам же и власи главнии вси изочтени суть:
не убойтеся убо: мнозех птиц лучши есте вы.
Всяк убо иже исповесть Мя пред человеки, исповем его и Аз пред Отцем Моим, иже на небесех:
а иже отвержется Мене пред человеки, отвергуся его и Аз пред Отцем Моим, иже на небесех.
Не мните, яко приидох воврещи мир на землю: не приидох воврещи мир, но мечь:
приидох бо разлучити человека на отца своего, и дщерь на матерь свою, и невесту на свекровь свою.
И врази человеку домашнии его.
Иже любит отца или матерь паче Мене, несть Мене достоин: и иже любит сына или дщерь паче Мене, несть Мене достоин:
и иже не приимет креста своего и вслед Мене грядет, несть Мене достоин.
Обретый душу свою погубит ю: а иже погубит душу свою Мене ради, обрящет ю.
Иже вас приемлет, Мене приемлет: и иже приемлет Мене, приемлет Пославшаго Мя:
приемляй пророка во имя пророчо, мзду пророчу приимет: и приемляй праведника во имя праведничо, мзду праведничу приимет:
и иже аще напоит единаго от малых сих чашею студены воды токмо, во имя ученика, аминь глаголю вам, не погубит мзды своея.