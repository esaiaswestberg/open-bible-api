И сей закон овна иже о преступлении: святая святых суть:
на месте, на немже закалают всесожжение, да заколют овна иже о преступлении пред Господем, и кровь да пролиют на стояла олтаря окрест:
и весь тук его да принесет от него, и чресла, и весь тук покрывающий утробу, и весь тук иже на утробе,
и обе почки, и тук иже на них, иже на стегнах, и препонку, яже на печени, с почками да отимет я:
и вознесет я жрец на олтарь, принос в воню благовония Господу: о преступлении (бо) есть:
всяк мужеск пол от жрец да снест я, на месте святе да снедят я: святая святых суть:
якоже греха ради, тако и преступления ради, закон един их: жрец иже помолится о нем, ему да будет:
и жрец приносяй всесожжение человечо, кожа всесожжения, еже приносит он, ему да будет:
и всяка жертва, яже сотворится в пещи, и всяка, яже сотворится на огнищи, или на сковраде, жерцу, иже приносит ю, тому да будет:
и всяка жертва спряжена с елеем, и яже не спряжена, всем сыном Аароним комуждо равно да будет.
Сей закон жертвы спасения, юже принесут Господу:
аще убо похваления ради принесет ю, и принесет на жертву хваления хлебы от муки пшеничны пряжены в елеи, и опресноки помазаны елеем, и муку пшеничну смешену с елеем:
с хлебы квасными да принесет дар свой на жертву хваления спасителнаго:
и да принесет един от всех даров своих участие Господу: жерцу возливающему кровь жертвы спасения, тому да будет:
и мяса жертвы хваления спасителнаго тому да будут, и в оньже день принесутся, да снедятся: да не оставят от него на утрие:
и аще обет будет, или вольный пожрет дар свой, в оньже аще день жертву свою принесет, да снестся, и на утрие:
и оставшееся от мяс жертвы до дне третияго на огни да сожжется:
аще же ядый снест от мяс в день третий, не приимется приносящему ю, ниже вменится ему: осквернение есть: душа же, яже аще снест от них, грех приимет:
и мяса, яже аще прикоснутся всякому нечисту, да не снедятся, на огни да сожгутся: всяк чистый да снест мяса:
душа же, яже аще снест от мяс жертвы спасения, яже есть Господу, и нечистота его на нем, погибнет душа она от людий своих:
всякой вещи нечистей, или от нечистоты человечи или от четвероногих нечистых, или всякой мерзости нечистей, и снест от мяс жертвы спасения, яже есть Господня, погибнет душа та от людий своих.
И рече Господь к Моисею, глаголя:
рцы сыном Израилевым, глаголя: всякаго тука говяжа и овча и козия да не снесте:
и тук мертвечинен и звероядный да сотворится на всяко дело, в ядении же да не снестся:
всяк ядый тук от скотов, от нихже принесет дар Господу, погибнет душа та от людий своих:
всякия крове да не снесте во всех селениих ваших и от скотов и от птиц:
всяка душа, яже аще снест кровь, погибнет душа та от людий своих.
И рече Господь к Моисею, глаголя:
и сыном Израилевым речеши, глаголя: приносяй жертву спасения Господу да принесет дар свой Господу, и от жертвы спасения:
руце его да принесут принос Господу: тук иже на грудех, и препонку печени да принесет я, якоже возложити дар пред Господа:
и да вознесет жрец тук иже на грудех, на олтарь, и груди да будут Аарону и сыном его,
и рамо десное да дастся участие жерцу от жертв спасения вашего:
приносящему кровь спасения и тук от сынов Аароновых, тому да будет рамо десное во участие:
грудь бо возложения и рамо участия взях от сынов Израилевых от жертв спасения вашего, и дах я Аарону жерцу и сыном его, законно вечно от сынов Израилевых.
Сие помазание Аароне и помазание сынов его от приносов Господних, в оньже день приведе я жрети Господу:
якоже заповеда Господь дати им, в оньже день помаза я от сынов Израилевых: законно вечно в роды их.
Сей закон всесожжений и жертвы, и о гресе и о преступлении, и совершении и жертве спасения:
якоже заповеда Господь Моисею на горе Синайстей, в оньже день заповеда сыном Израилевым приносити дары своя пред Господа, в пустыни Синайстей.