И егда услышаша в шатрех сущии, ужасошася о бывшем,
и нападе на ня страх и трепет, и не бе человека пребывающа пред лицем ближняго ктому, но истекше единодушно бежаху по всякому пути поля и нагорныя:
и иже ополчившиися в горней окрест Ветилуи обратишася в бегство: и тогда сынове Израилевы всяк муж ратник от них устремишася на них.
И посла Озиа в Ветомасфем и Виваю, и Ховаю и Холу, и во всяк предел Израилев, вестники о совершившихся, и да вси потекут вслед врагов на погубление их.
Егда же услышаша сынове Израилевы, вси единодушно нападоша на них и секоша их даже до Ховы. Такожде же и иже из Иерусалима приидоша и из всея нагорныя: возвестиша бо им бывшая ополчению врагов их: и иже в Галааде и в Галилеи бодоша их язвою великою, дондеже минуша Дамаск и пределы его.
Прочии же живущии во Ветилуи, нападоша на полк Ассуров и плениша их и обогатишася зело.
Сынове же Израилевы возвратившеся от сечи, возобладаша прочими, и веси и села, яже в горней и напольней, возобладаша многими корыстьми: бе бо множество много зело.
Иоаким же иерей великий и старейшины сынов Израилевых живущии во Иерусалиме приидоша еже зрети благая, яже сотвори Господь Израилю, и еже видети Иудиф и глаголати с нею мир.
Егда же приидоша к ней, благословиша ю вси единодушно и реша к ней: ты возвышение Израилево| ты радование велико Израилево| ты слава велия рода нашего|
сотворила еси вся сия рукою твоею, сотворила еси благая со Израилем, и да благоволит о них Бог: благословена буди у Вседержителя Господа в вечное время. И реша вси людие: буди.
И пленяху вси людие полк чрез дний тридесять, и даша Иудифе шатер Олофернов и вся сребряныя сосуды, и одры и умывалницы, и вся устроения его. И приемши она возложи на мска своего, и впряже колесницы, и сложи я на ня.
И притече всякая жена Израилска еже видети ю, и благословиша ю и сотвориша ей лик от себе. И взя копия цветами украшенная в руце свои и даде женам сущым с нею:
и увенчася маслиною сама и яже с нею, и идяше пред всеми людьми в лице, ведущи всех жен. И последоваше всяк муж Израилев вооружени с венцы и песньми во устах своих.
И нача Иудиф исповедание сие во всем Израили, и возглашаху вси людие хваление сие.