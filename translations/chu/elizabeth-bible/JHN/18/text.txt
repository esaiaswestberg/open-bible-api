(И) сия рек Иисус, изыде со ученики Своими на он пол потока Кедрска, идеже бе вертоград, в оньже вниде Сам и ученицы Его:
ведяше же Иуда предаяй Его место, яко множицею собирашеся Иисус ту со ученики Своими.
Иуда убо приемь спиру и от архиерей и фарисей слуги, прииде тамо со светилы и свещами и оружии.
Иисус же ведый вся грядущая Нань, изшед рече им: кого ищете?
Отвещаша Ему: Иисуса Назореа. Глагола им Иисус: Аз есмь. Стояше же и Иуда, иже предаяше Его, с ними.
Егда же рече им: Аз есмь, идоша вспять и падоша на земли.
Паки убо вопроси их (Иисус): кого ищете? Они же реша: Иисуса Назореа.
Отвеща Иисус: рех вам, яко Аз есмь: аще убо Мене ищете, оставите сих ити:
да сбудется слово, еже рече, яко ихже дал еси Мне, не погубих от них ни когоже.
Симон же Петр, имый нож, извлече его и удари архиереова раба и уреза ему ухо десное: бе же имя рабу Малх.
Рече убо Иисус Петрови: вонзи нож в ножницу: чашу, юже даде Мне Отец, не имам ли пити ея?
Спира же и тысящник и слуги Иудейстии яша Иисуса и связаша Его,
и ведоша Его ко Анне первее: бе бо тесть Каиафе, иже бе архиерей лету тому:
бе же Каиафа давый совет Иудеом, яко уне есть единому человеку умрети за люди.
По Иисусе же идяше Симон Петр и другий ученик: ученик же той бе знаемь архиереови и вниде со Иисусом во двор архиереов:
Петр же стояше при дверех вне. Изыде убо ученик той, иже бе знаемь архиереови, и рече двернице и введе Петра.
Глагола же раба дверница Петрови: еда и ты ученик еси Человека Сего? Глагола он: несмь.
Стояху же раби и слуги огнь сотворше, яко зима бе, и греяхуся: бе же с ними Петр стоя и греяся.
Архиерей же вопроси Иисуса о ученицех Его и о учении Его.
Отвеща ему Иисус: Аз не обинуяся глаголах миру: Аз всегда учах на сонмищих и в церкви, идеже всегда Иудее снемлются, и тай не глаголах ничесоже:
что Мя вопрошаеши? Вопроси слышавших, что глаголах им: се, сии ведят, яже рех Аз.
Сия же рекшу Ему, един от предстоящих слуг удари в ланиту Иисуса, рек: тако ли отвещаваеши архиереови?
Отвеща ему Иисус: аще зле глаголах, свидетелствуй о зле: аще ли добре, что Мя биеши?
Посла же Его Анна связана к Каиафе архиереови.
Бе же Симон Петр стоя и греяся. Реша же ему: еда и ты от ученик Его еси? Он (же) отвержеся и рече: несмь.
Глагола един от раб архиереовых, южика сый, емуже Петр уреза ухо: не аз ли тя видех в вертограде с Ним?
Паки убо Петр отвержеся, и абие петель возгласи.
Ведоша же Иисуса от Каиафы в претор. Бе же утро: и тии не внидоша в претор, да не осквернятся, но да ядят пасху.
Изыде же Пилат к ним вон и рече: кую речь приносите на Человека Сего?
Отвещаша и реша ему: аще не бы (был) Сей злодей, не быхом предали Его тебе.
Рече же им Пилат: поимите Его вы и по закону вашему судите Ему. Реша же ему Иудее: нам не достоит убити ни когоже:
да слово Иисусово сбудется, еже рече, назнаменуя, коею смертию хотяше умрети.
Вниде убо паки Пилат в претор и пригласи Иисуса и рече Ему: Ты ли еси Царь Иудейск?
Отвеща ему Иисус: о себе ли ты сие глаголеши, или инии тебе рекоша о Мне?
Отвеща Пилат: еда аз Жидовин есмь? Род Твой и архиерее предаша Тя мне: что еси сотворил?
Отвеща Иисус: Царство Мое несть от мира сего: аще от мира сего было бы Царство Мое, слуги Мои (убо) подвизалися быша, да не предан бых был Иудеом: ныне же Царство Мое несть отсюду.
Рече же Ему Пилат: убо Царь ли еси Ты? Отвеща Иисус: ты глаголеши, яко Царь есмь Аз: Аз на сие родихся и на сие приидох в мир, да свидетелствую истину: (и) всяк, иже есть от истины, послушает гласа Моего.
Глагола Ему Пилат: что есть истина? И сие рек, паки изыде ко Иудеом и глагола им: аз ни единыя вины обретаю в Нем:
есть же обычай вам, да единаго вам отпущу на Пасху: хощете ли убо, (да) отпущу вам Царя Иудейска?
Возопиша же паки вси, глаголюще: не Сего, но Варавву. Бе же Варавва разбойник.