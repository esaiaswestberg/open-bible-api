И мимоидый виде человека слепа от рождества.
И вопросиша Его ученицы Его, глаголюще: Равви, кто согреши, сей ли, или родителя его, яко слеп родися?
Отвеща Иисус: ни сей согреши, ни родителя его, но да явятся дела Божия на нем:
мне подобает делати дела Пославшаго Мя, дондеже день есть: приидет нощь, егда никтоже может делати:
егда в мире есмь, свет есмь миру.
Сия рек, плюну на землю, и сотвори брение от плюновения, и помаза очи брением слепому,
и рече ему: иди, умыйся в купели Силоамсте, еже сказается послан. Иде убо и умыся, и прииде видя.
Соседи же и иже бяху видели его прежде, яко слеп бе, глаголаху: не сей ли есть седяй и просяй?
Овии глаголаху, яко сей есть: инии же (глаголаху), яко подобен ему есть. Он (же) глаголаше, яко аз есмь.
Глаголаху же ему: како ти отверзостеся очи?
Отвеща он и рече: Человек нарицаемый Иисус брение сотвори и помаза очи мои и рече ми: иди в купель Силоамлю и умыйся. Шед же и умывся, прозрех.
Реша убо ему: кто Той есть? Глагола: не вем.
Ведоша (же) его к фарисеом, иже бе иногда слеп.
Бе же суббота, егда сотвори брение Иисус и отверзе ему очи.
Паки же вопрошаху его и фарисее, како прозре. Он же рече им: брение положи мне на очи, и умыхся, и вижу.
Глаголаху убо от фарисей нецыи: несть Сей от Бога Человек, яко субботу не хранит. Овии глаголаху: како может человек грешен сицева знамения творити? И распря бе в них.
Глаголаху (убо) слепцу паки: ты что глаголеши о Нем, яко отверзе очи твои? Он же рече, яко пророк есть.
Не яша убо веры Иудее о нем, яко слеп бе и прозре, дондеже возгласиша родителя того прозревшаго
и вопросиша я, глаголюще: сей ли есть сын ваю, егоже вы глаголете, яко слеп родися? Како убо ныне видит?
Отвещаста (же) им родителя его и реста: вемы, яко сей есть сын наю и яко слеп родися:
како же ныне видит, не вемы, или кто отверзе ему очи, мы не вемы: сам возраст имать, самого вопросите, сам о себе да глаголет.
Сия рекоста родителя его, яко боястася Жидов: уже бо бяху сложилися Жидове, да, аще кто Его исповесть Христа, отлучен от сонмища будет:
сего ради родителя его рекоста, яко возраст имать, самого вопросите.
Возгласиша же вторицею человека, иже бе слеп, и реша ему: даждь славу Богу: мы вемы, яко Человек Сей грешен есть.
Отвеща убо он и рече: аще грешен есть, не вем: едино вем, яко слеп бех, ныне же вижу.
Реша же ему паки: что сотвори тебе? Како отверзе очи твои?
Отвеща им: рекох вам уже, и не слышасте: что паки хощете слышати? Еда и вы ученицы Его хощете быти?
Они же укориша его и реша (ему): ты ученик еси Того: мы же Моисеовы есмы ученицы:
мы вемы, яко Моисеови глагола Бог, Сего же не вемы, откуду есть.
Отвеща человек и рече им: о сем бо дивно есть, яко вы не весте, откуду есть, и отверзе очи мои:
вемы же, яко грешники Бог не послушает, но аще кто Богочтец есть и волю Его творит, того послушает:
от века несть слышано, яко кто отверзе очи слепу рождену:
аще не бы был Сей от Бога, не могл бы творити ничесоже.
Отвещаша и реша ему: во гресех ты родился еси весь, и ты ли ны учиши? И изгнаша его вон.
Услыша Иисус, яко изгнаша его вон, и обрет его, рече ему: ты веруеши ли в Сына Божия?
Отвеща он и рече: и кто есть, Господи, да верую в Него?
Рече же ему Иисус: и видел еси Его, и Глаголяй с тобою Той есть.
Он же рече: верую, Господи. И поклонися Ему.
И рече Иисус: на суд Аз в мир сей приидох, да невидящии видят, и видящии слепи будут.
И слышаша от фарисей сия сущии с Ним и реша Ему: еда и мы слепи есмы?
Рече им Иисус: аще бысте слепи были, не бысте имели греха: ныне же глаголете, яко видим, грех убо ваш пребывает.