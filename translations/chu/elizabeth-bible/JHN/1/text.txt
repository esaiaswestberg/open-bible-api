В начале бе Слово, и Слово бе к Богу, и Бог бе Слово.
Сей бе искони к Богу:
вся Тем быша, и без Него ничтоже бысть, еже бысть.
В Том живот бе, и живот бе свет человеком:
и свет во тме светится, и тма его не объят.
Бысть человек послан от Бога, имя ему Иоанн:
Сей прииде во свидетелство, да свидетелствует о Свете, да вси веру имут ему.
Не бе той свет, но да свидетелствует о Свете:
бе Свет истинный, Иже просвещает всякаго человека грядущаго в мир:
в мире бе, и мир Тем бысть, и мир Его не позна:
во своя прииде, и свои Его не прияша.
Елицы же прияша Его, даде им область чадом Божиим быти, верующым во имя Его,
иже не от крове, ни от похоти плотския, ни от похоти мужеския, но от Бога родишася.
И Слово плоть бысть и вселися в ны, и видехом славу Его, славу яко Единороднаго от Отца, исполнь благодати и истины.
Иоанн свидетелствует о Нем и воззва глаголя: Сей бе, Егоже рех, Иже по мне Грядый, предо мною бысть, яко первее мене бе.
И от исполнения Его мы вси прияхом и благодать воз благодать:
яко закон Моисеом дан бысть, благодать (же) и истина Иисус Христом бысть.
Бога никтоже виде нигдеже: Единородный Сын, сый в лоне Отчи, Той исповеда.
И сие есть свидетелство Иоанново, егда послаша Жидове от Иерусалима иереев и левитов, да вопросят его: ты кто еси?
И исповеда и не отвержеся: и исповеда, яко несмь аз Христос.
И вопросиша его: что убо? Илиа ли еси ты? И глагола: несмь. Пророк ли еси? И отвеща: ни.
Реша же ему: кто еси? Да ответ дамы пославшым ны: что глаголеши о тебе самем?
Рече: аз глас вопиющаго в пустыни: исправите путь Господень, якоже рече Исаиа пророк.
И посланнии беху от фарисей:
и вопросиша его и реша ему: что убо крещаеши, аще ты неси Христос, ни Илиа, ни пророк?
Отвеща им Иоанн, глагола: аз крещаю водою: посреде же вас стоит, Егоже вы не весте:
Той есть Грядый по мне, Иже предо мною бысть, Емуже несмь аз достоин, да отрешу ремень сапогу Его.
Сия в Вифаваре быша об он пол Иордана, идеже бе Иоанн крестя.
Во утрий (же) виде Иоанн Иисуса грядуща к себе и глагола: се, Агнец Божий, вземляй грехи мира:
Сей есть, о Немже аз рех: по мне грядет Муж, Иже предо мною бысть, яко первее мене бе:
и аз не ведех Его: но да явится Израилеви, сего ради приидох аз водою крестя.
И свидетелствова Иоанн, глаголя, яко видех Духа сходяща яко голубя с небесе, и пребысть на Нем:
и аз не ведех Его: но Пославый мя крестити водою, Той мне рече: над Негоже узриши Духа сходяща и пребывающа на Нем, Той есть крестяй Духом Святым:
и аз видех и свидетелствовах, яко Сей есть Сын Божий.
Во утрий (же) паки стояше Иоанн, и от ученик его два.
И узрев Иисуса грядуща, глагола: се, Агнец Божий.
И слышаста его оба ученика глаголющаго, и по Иисусе идоста.
Обращься же Иисус и видев я по Себе идуща, глагола има: чесо ищета? Она же реста Ему: Равви, еже глаголется сказаемо учителю, где живеши?
(И) глагола има: приидита и видита. Приидоста и видеста, где живяше, и у Него пребыста день той. Бе же час яко десятый.
Бе (же) Андрей, брат Симона Петра, един от обою слышавшею от Иоанна и по Нем шедшею.
Обрете сей прежде брата своего Симона и глагола ему: обретохом Мессию, еже есть сказаемо Христос.
И приведе его ко Иисусови. Воззрев же нань Иисус рече: ты еси Симон сын Ионин: ты наречешися Кифа, еже сказается Петр.
Во утрий (же) восхоте изыти в Галилею: и обрете Филиппа и глагола ему: гряди по Мне.
Бе (же) Филипп от Вифсаиды, от града Андреова и Петрова.
Обрете Филипп Нафанаила и глагола ему: Егоже писа Моисей в законе и пророцы, обретохом Иисуса сына Иосифова, иже от Назарета.
И глагола ему Нафанаил: от Назарета может ли что добро быти? Глагола ему Филипп: прииди и виждь.
Виде (же) Иисус Нафанаила грядуща к Себе и глагола о нем: се, воистинну Израилтянин, в немже льсти несть.
Глагола Ему Нафанаил: како мя знаеши? Отвеща Иисус и рече ему: прежде даже не возгласи тебе Филипп, суща под смоковницею видех тя.
Отвеща Нафанаил и глагола Ему: Равви, Ты еси Сын Божий, Ты еси Царь Израилев.
Отвеща Иисус и рече ему: зане рех ти, яко видех тя под смоковницею, веруеши: болша сих узриши.
И глагола ему: аминь, аминь глаголю вам, отселе узрите небо отверсто и Ангелы Божия восходящыя и нисходящыя над Сына Человеческаго.