По сих (же) бе праздник Иудейский, и взыде Иисус во Иерусалим.
Есть же во Иерусалимех Овчая купель, яже глаголется еврейски Вифесда, пять притвор имущи:
в тех слежаше множество болящих, слепых, хромых, сухих, чающих движения воды:
Ангел бо Господень на (всяко) лето схождаше в купель и возмущаше воду: (и) иже первее влазяше по возмущении воды, здрав бываше, яцем же недугом одержимь бываше.
Бе же ту некий человек, тридесять и осмь лет имый в недузе (своем).
Сего видев Иисус лежаща и разумев, яко многа лета уже имяше (в недузе), глагола ему: хощеши ли цел быти?
Отвеща Ему недужный: ей, Господи, человека не имам, да, егда возмутится вода, ввержет мя в купель: егда же прихожду аз, ин прежде мене слазит.
Глагола ему Иисус: востани, возми одр твой и ходи.
И абие здрав бысть человек: и взем одр свой и хождаше. Бе же суббота в той день.
Глаголаху же Жидове исцелевшему: суббота есть, и не достоит ти взяти одра (твоего).
Он (же) отвеща им: Иже мя сотвори цела, Той мне рече: возми одр твой и ходи.
Вопросиша же его: кто есть Человек рекий ти: возми одр твой и ходи?
Изцелевый же не ведяше, Кто есть: Иисус бо уклонися, народу сущу на месте.
Потом (же) обрете его Иисус в церкви и рече ему: се, здрав еси: ктому не согрешай, да не горше ти что будет.
Иде (же) человек и поведа Иудеом, яко Иисус есть, иже мя сотвори цела.
И сего ради гоняху Иисуса Иудее и искаху Его убити, зане сия творяше в субботу.
Иисус же отвещаваше им: Отец Мой доселе делает, и Аз делаю.
И сего ради паче искаху Его Иудее убити, яко не токмо разоряше субботу, но и Отца Своего глаголаше Бога, равен Ся творя Богу.
Отвеща же Иисус и рече им: аминь, аминь глаголю вам, не может Сын творити о Себе ничесоже, аще не еже видит Отца творяща: яже бо Он творит, сия и Сын такожде творит.
Отец бо любит Сына и вся показует Ему, яже Сам творит: и болша сих покажет Ему дела, да вы чудитеся.
Якоже бо Отец воскрешает мертвыя и живит, тако и Сын, ихже хощет, живит.
Отец бо не судит ни комуже, но суд весь даде Сынови,
да вси чтут Сына, якоже чтут Отца. (а) иже не чтит Сына, не чтит Отца пославшаго Его.
Аминь, аминь глаголю вам, яко слушаяй словесе Моего и веруяй Пославшему Мя имать живот вечный, и на суд не приидет, но прейдет от смерти в живот.
Аминь, аминь глаголю вам, яко грядет час, и ныне есть, егда мертвии услышат глас Сына Божия и услышавше оживут.
Якоже бо Отец имать живот в Себе, тако даде и Сынови живот имети в Себе
и область даде Ему и суд творити, яко Сын Человечь есть.
Не дивитеся сему: яко грядет час, в оньже вси сущии во гробех услышат глас Сына Божия,
и изыдут сотворшии благая в воскрешение живота, а сотворшии злая в воскрешение суда.
Не могу Аз о Себе творити ничесоже. Якоже слышу, сужду, и суд Мой праведен есть, яко не ищу воли Моея, но воли пославшаго Мя Отца.
Аще Аз свидетелствую о Мне, свидетельство Мое несть истинно:
ин есть свидетелствуяй о Мне, и вем, яко истинно есть свидетелство, еже свидетелствует о Мне:
вы посласте ко Иоанну, и свидетелствова о истине.
Аз же не от человека свидетелства приемлю, но сия глаголю, да вы спасени будете.
Он бе светилник горя и светя: вы же восхотесте возрадоватися в час светения его.
Аз же имам свидетелство более Иоаннова: дела бо, яже даде Мне Отец, да совершу я, та дела, яже Аз творю, свидетелствуют о Мне, яко Отец Мя посла.
И пославый Мя Отец Сам свидетелствова о Мне. Ни гласа Его нигдеже слышасте, ни видения Его видесте,
и словесе Его не имате пребывающа в вас, зане, Егоже Той посла, Сему вы веры не емлете.
Испытайте Писаний, яко вы мните в них имети живот вечный: и та суть свидетелствующая о Мне.
И не хощете приити ко Мне, да живот имате.
Славы от человек не приемлю,
но разумех вы, яко любве Божия не имате в себе.
Аз приидох во имя Отца Моего, и не приемлете Мене: аще ин приидет во имя свое, того приемлете.
Како вы можете веровати, славу друг от друга приемлюще, и славы, яже от Единаго Бога, не ищете?
Не мните, яко Аз на вы реку ко Отцу: есть, иже на вы глаголет, Моисей, наньже вы уповаете.
Аще бо бысте веровали Моисеови, веровали бысте (убо и) Мне: о Мне бо той писа.
Аще ли того писанием не веруете, како Моим глаголголом веру имете?