Сия глагола Иисус и возведе очи Свои на небо и рече: Отче, прииде час: прослави Сына Твоего, да и Сын Твой прославит Тя:
якоже дал еси Ему власть всякия плоти, да всяко, еже дал еси Ему, даст им живот вечный:
се же есть живот вечный, да знают Тебе единаго истиннаго Бога, и Егоже послал еси Иисус Христа.
Аз прославих Тя на земли, дело соверших, еже дал еси Мне да сотворю:
и ныне прослави Мя Ты, Отче, у Тебе Самого славою, юже имех у Тебе прежде мир не бысть.
Явих имя Твое человеком, ихже дал еси Мне от мира: Твои беша, и Мне их дал еси, и слово Твое сохраниша:
ныне разумеша, яко вся, елика дал еси Мне, от Тебе суть:
яко глаголголы, ихже дал еси Мне, дах им, и тии прияша и разумеша воистинну, яко от Тебе изыдох, и вероваша, яко Ты Мя послал еси.
Аз о сих молю: не о (всем) мире молю, но о тех, ихже дал еси Мне, яко Твои суть:
и Моя вся Твоя суть, и Твоя Моя: и прославихся в них:
и ктому несмь в мире, и сии в мире суть, и Аз к Тебе гряду. Отче Святый, соблюди их во имя Твое, ихже дал еси Мне, да будут едино, якоже (и) Мы.
Егда бех с ними в мире, Аз соблюдах их во имя Твое: ихже дал еси Мне, сохраних, и никтоже от них погибе, токмо сын погибельный, да сбудется Писание:
ныне же к Тебе гряду, и сия глаголю в мире, да имут радость Мою исполнену в себе.
Аз дах им слово Твое, и мир возненавиде их, яко не суть от мира, якоже (и) Аз от мира несмь:
не молю, да возмеши их от мира, но да соблюдеши их от неприязни:
от мира не суть, якоже (и) Аз от мира несмь:
святи их во истину Твою: слово Твое истина есть.
Якоже Мене послал еси в мир, и Аз послах их в мир,
и за них Аз свящу Себе, да и тии будут священи во истину.
Не о сих же молю токмо, но и о верующих словесе их ради в Мя,
да вси едино будут: якоже Ты, Отче, во Мне, и Аз в Тебе, да и тии в Нас едино будут: да (и) мир веру имет, яко Ты Мя послал еси:
и Аз славу, юже дал еси Мне, дах им: да будут едино, якоже Мы едино есма:
Аз в них, и Ты во Мне: да будут совершени во едино, и да разумеет мир, яко Ты Мя послал еси и возлюбил еси их, якоже Мене возлюбил еси.
Отче, ихже дал еси Мне, хощу, да идеже есмь Аз, и тии будут со Мною, да видят славу Мою, юже дал еси Мне, яко возлюбил Мя еси прежде сложения мира.
Отче праведный, и мир Тебе не позна, Аз же Тя познах, и сии познаша, яко Ты Мя послал еси:
и сказах им имя Твое, и скажу, да любы, еюже Мя еси возлюбил, в них будет, и Аз в них.