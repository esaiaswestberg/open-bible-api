Иисус же прежде шести дний Пасхи прииде в Вифанию, идеже бе Лазарь умерый, егоже воскреси от мертвых.
Сотвориша же Ему вечерю ту, и Марфа служаше: Лазарь же един бе от возлежащих с Ним.
Мариа же приемши литру мира нарда пистика многоценна, помаза нозе Иисусове, и отре власы своими нозе Его: храмина же исполнися от вони масти (благовонныя).
Глагола же един от ученик Его, Иуда Симонов Искариотский, иже хотяше Его предати:
чесо ради миро сие не продано бысть на триех стех пенязь и дано нищым?
Сие же рече, не яко о нищих печашеся, но яко тать бе, и ковчежец имеяше, и вметаемая ношаше.
Рече же Иисус: не дейте ея, да в день погребения Моего соблюдет е:
нищыя бо всегда имате с собою, Мене же не всегда имате.
Разуме же народ мног от Иудей, яко ту есть: и приидоша не Иисуса ради токмо, но да и Лазаря видят, егоже воскреси от мертвых.
Совещаша же архиерее, да и Лазаря убиют,
яко мнози его ради идяху от Иудей и вероваху во Иисуса.
Во утрий (же) день народ мног пришедый в праздник, слышавше, яко Иисус грядет во Иерусалим,
прияша ваиа от финик и изыдоша в сретение Ему, и зваху (глаголюще): осанна, благословен грядый во имя Господне, Царь Израилев.
Обрет же Иисус осля, вседе на не, якоже есть писано:
не бойся, дщи Сионя: се, Царь твой грядет, седя на жребяти осли.
Сих же не разумеша ученицы Его прежде: но егда прославися Иисус, тогда помянуша, яко сия быша о Нем писана, и сия сотвориша Ему.
Свидетелствоваше убо народ, иже бе (прежде) с Ним, егда Лазаря возгласи от гроба и воскреси его от мертвых:
сего ради и срете Его народ, яко слышаша Его сие сотворша знамение.
Фарисее убо реша к себе: видите, яко ни каяже польза есть? Се, мир по Нем идет.
Бяху же нецыи Еллини от пришедших, да поклонятся в праздник:
сии убо приступиша к Филиппу, иже бе от Вифсаиды Галилейския, и моляху его, глаголюще: господи, хощем Иисуса видети.
Прииде Филипп и глагола Андреови: и паки Андрей и Филипп глаголаста Иисусови.
Иисус же отвеща има, глаголя: прииде час, да прославится Сын Человеческий:
аминь, аминь глаголю вам: аще зерно пшенично пад на земли не умрет, то едино пребывает: аще же умрет, мног плод сотворит:
любяй душу свою погубит ю, и ненавидяй души своея в мире сем в живот вечный сохранит ю:
аще кто Мне служит, Мне да последствует, и идеже есмь Аз, ту и слуга Мой будет: и аще кто Мне служит, почтит его Отец (Мой):
ныне душа Моя возмутися: и что реку? Отче, спаси Мя от часа сего: но сего ради приидох на час сей:
Отче, прослави имя Твое. Прииде же глас с небесе: и прославих, и паки прославлю.
Народ же стояй и слышав, глаголаху: гром бысть. Инии глаголаху: Ангел глагола Ему.
Отвеща Иисус и рече: не Мене ради глас сей бысть, но народа ради:
ныне суд есть миру сему: ныне князь мира сего изгнан будет вон:
и аще Аз вознесен буду от земли, вся привлеку к Себе.
Сие же глаголаше, назнаменуя, коею смертию хотяше умрети.
Отвеща Ему народ: мы слышахом от закона, яко Христос пребывает во веки: како Ты глаголеши: вознестися подобает Сыну Человеческому? Кто есть Сей Сын Человеческий?
Рече же им Иисус: еще мало время свет в вас есть: ходите, дондеже свет имате, да тма вас не имет: и ходяй во тме не весть, камо идет:
дондеже свет имате, веруйте во свет, да сынове света будете. Сия глагола Иисус, и отшед скрыся от них.
Толика знамения сотворшу Ему пред ними, не вероваху в Него,
да сбудется слово Исаии пророка, еже рече: Господи, кто верова слуху нашему, и мышца Господня кому открыся?
Сего ради не можаху веровати, яко паки рече Исаиа:
ослепи очи их и окаменил есть сердца их, да не видят очима, ни разумеют сердцем, и обратятся, и исцелю их.
Сия рече Исаиа, егда виде славу Его и глагола о Нем.
Обаче убо и от князь мнози вероваша в Него, но фарисей ради не исповедоваху, да не из сонмищ изгнани будут:
возлюбиша бо паче славу человеческую, неже славу Божию.
Иисус же воззва и рече: веруяй в Мя не верует в Мя, но в Пославшаго Мя:
и видяй Мя видит Пославшаго Мя:
Аз свет в мир приидох, да всяк веруяй в Мя во тме не пребудет:
и аще кто услышит глаголголы Моя и не верует, Аз не сужду ему: не приидох бо, да сужду мирови, но да спасу мир:
отметаяйся Мене и не приемляй глаголгол Моих имать судящаго ему: слово, еже глаголах, то судит ему в последний день:
яко Аз от Себе не глаголах, но пославый Мя Отец, Той Мне заповедь даде, что реку и что возглаголю:
и вем, яко заповедь Его живот вечный есть: яже убо Аз глаголю, якоже рече Мне Отец, тако глаголю.