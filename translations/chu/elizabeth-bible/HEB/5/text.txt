Всяк бо первосвященник, от человек приемлемь, за человеки поставляется на службы яже к Богу, да приносит дары же и жертвы о гресех,
спострадати могий невежствующым и заблуждающым, понеже и той немощию обложен есть:
и сего ради должен есть якоже о людех, такожде и о себе приносити за грехи.
И никтоже сам себе приемлет честь, но званный от Бога, якоже и Аарон.
Тако и Христос не Себе прослави быти первосвященника, но Глаголавый к Нему: Сын Мой еси Ты, Аз днесь родих Тя:
якоже и инде глаголет: Ты еси священник во век по чину Мелхиседекову.
Иже во днех плоти Своея моления же и молитвы к Могущему спасти Его от смерти с воплем крепким и со слезами принес, и услышан быв от благоговеинства,
аще и Сын бяше, обаче навыче от сих, яже пострада, послушанию,
и совершився бысть всем послушающым Его виновен спасения вечнаго,
наречен от Бога Первосвященник по чину Мелхиседекову.
О немже многое нам слово и неудобь сказаемое глаголати, понеже немощни бысте слухи.
Ибо, должни суще быти учителие лет ради, паки требуете учитися, кая писмена начала словес Божиих: и бысте требующе млека, а не крепкия пищи.
Всяк бо причащаяйся млека неискусен слова правды, младенец бо есть:
совершенных же есть твердая пища, имущих чувствия обучена долгим учением в разсуждение добра же и зла.