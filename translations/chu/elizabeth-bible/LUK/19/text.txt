И вшед прохождаше Иерихон.
И се, муж нарицаемый Закхей, и сей бе старей мытарем, и той бе богат:
и искаше видети Иисуса, кто есть, и не можаше от народа, яко возрастом мал бе:
и предитек, возлезе на ягодичину, да видит, яко хотяше мимо ея проити.
И яко прииде на место, воззрев Иисус виде его и рече к нему: Закхее, потщався слези: днесь бо в дому твоем подобает Ми быти.
И потщався слезе и прият Его радуяся.
И видевше вси роптаху, глаголюще, яко ко грешну мужу вниде витати.
Став же Закхей рече ко Господу: се, пол имения моего, Господи, дам нищым: и аще кого чим обидех, возвращу четверицею.
Рече же к нему Иисус, яко днесь спасение дому сему бысть, зане и сей сын Авраамль есть:
прииде бо Сын Человечь взыскати и спасти погибшаго.
Слышащым же им сия, приложь рече притчу, зане близ Ему быти Иерусалима, и мняху, яко абие Царство Божие хощет явитися.
Рече убо: человек некий добра рода иде на страну далече прияти себе царство и возвратитися:
призвав же десять раб своих, даде им десять мнас и рече к ним: куплю дейте, дондеже прииду.
И граждане его ненавидяху его и послаша послы вслед его, глаголюще: не хощем сему, да царствует над нами.
И бысть егда возвратися приим царство, рече пригласити рабы тыя, имже даде сребро, да увесть, какову куплю суть сотворили.
Прииде же первый, глаголя: господи, мнас твоя придела десять мнас.
И рече ему: благо, рабе добрый: яко о мале верен был еси, буди область имея над десятию градов.
И прииде вторый, глаголя: господи, мнас твоя сотвори пять мнас.
Рече же и тому: и ты буди над пятию градов.
И другий прииде, глаголя: господи, се, мнас твоя, юже имех положену во убрусе:
бояхся бо тебе, яко человек яр еси, вземлеши, егоже не положил еси, и жнеши, егоже не сеял еси.
Глагола же ему: от уст твоих сужду ти, лукавый рабе: ведел еси, яко аз человек яр есмь, вземлю, егоже не положих, и жну, егоже не сеях:
и почто не вдал еси моего сребра купцем, и аз пришед с лихвою истязал бых е?
И предстоящым рече: возмите от него мнас и дадите имущему десять мнас.
И реша ему: господи, имать десять мнас.
Глаголю бо вам, яко всякому имущему дастся: а от неимущаго, и еже имать, отимется от него:
обаче враги моя оны, иже не восхотеша мене, да царь бых был над ними, приведите семо и изсецыте предо мною.
И сия рек, идяше преди, восходя во Иерусалим.
И бысть яко приближися в Вифсфагию и Вифанию, к горе нарицаемей Елеон, посла два ученик Своих,
глаголя: идита в прямную весь: (и) в нюже входяща обрящета жребя привязано, на неже никтоже николиже от человек вседе: отрешша е приведита:
и аще кто вы вопрошает: почто отрешаета? Сице рцыта ему, яко Господь его требует.
Шедша же посланная обретоста, якоже рече има.
Отрешающема же има жребя, рекоша господие его к нима: что отрешаета жребя?
Она же рекоста, яко Господь его требует.
И приведоста е ко Иисусови: и возвергше ризы своя на жребя, всадиша Иисуса.
Идущу же Ему, постилаху ризы своя по пути.
Приближающужеся Ему уже (абие) к низхождению горе Елеонстей, начаша все множество ученик радующеся хвалити Бога гласом велиим о всех силах, яже видеша,
глаголюще: благословен грядый Царь во имя Господне: мир на небеси и слава в вышних.
И нецыи фарисее от народа реша к Нему: Учителю, запрети учеником Твоим.
И отвещав рече им: глаголю вам, яко, аще сии умолчат, камение возопиет.
И яко приближися, видев град, плакася о нем,
глаголя: яко аще бы разумел и ты, в день сей твой, еже к смирению твоему: ныне же скрыся от очию твоею:
яко приидут дние на тя, и обложат врази твои острог о тебе, и обыдут тя, и оымут тя отвсюду,
и разбиют тя и чада твоя в тебе, и не оставят камень на камени в тебе: понеже не разумел еси времене посещения твоего.
И вшед в церковь, начат изгонити продающыя в ней и купующыя,
глаголя им: писано есть: дом Мой дом молитвы есть: вы же сотвористе его пещеру разбойником.
И бе учя по вся дни в церкви. Архиерее же и книжницы искаху Его погубити, и старейшины людем:
и не обретаху, что бы сотворили Ему: людие бо вси держахуся Его, послушающе Его.