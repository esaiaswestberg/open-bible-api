И призва Товит Товию сына своего и рече ему: промысли, чадо мзду человеку ходившему с тобою: и приложити ему подобает.
И рече: отче, не буду обижден дав ему пол, яже принесох,
понеже приведе мя тебе здрава и жену мою изцели, и сребро мое принесе, и тебе такожде уврачева.
И рече старец: праведно есть ему.
И призва Ангела и рече ему: возми пол всех, яже принесосте, и пойди здрав.
Тогда призвав обоих тайно, рече има: благословите Бога и Тому исповедайтеся, и величие дадите Ему, и исповедайтеся Ему пред всеми живущими о сих, яже сотвори с вама: добро еже благословити Бога и возносити имя Его, словеса дел Божиих благочестно сказующе: и да не ленитеся исповедатися Ему:
тайну цареву добро хранити, дела же Божия открывати славно: добро творите, и зло не обрящет вы:
благо молитва с постом и милостынею и правдою: благо малое с правдою, нежели много с неправдою: добро творити милостыню, нежели сокровиществовати злато,
милостыня бо от смерти избавляет и тая очищает всяк грех: творящии милостыни и правды исполнятся жизни,
согрешающии же врази суть своего живота:
не утаю от вас всякаго словесе, рех бо: тайну цареву хранити добро, дела же Божия открывати славно:
и ныне, егда молился еси ты и невестка твоя Сарра, аз приношах память молитвы вашея пред Святаго, и егда погребал еси мертвыя, подобне присутствовах тебе,
и егда не ленился еси востати и оставити обед твой, да отшед покрыеши мертваго, не утаился еси мене благотворяй, но с тобою бех:
и ныне посла мя Бог изцелити тя и невестку твою Сарру:
аз есмь Рафаил, един от седми святых Ангелов, иже приносят молитвы святых и входят пред славу Святаго.
И смятостася оба и падоста на лице, зане убоястася.
И рече има: не бойтеся, яко мир вама будет, Бога же благословите во век:
яко не своею си благодатию, но волею Бога нашего приидох, сего ради благословите Его во век:
вся дни являхся вама, и не ядох, ниже пих, но видение вы зрясте:
и ныне исповедайтеся Богу, зане восхожду к Пославшему мя, и напишите вся, яже совершишася, в книгу.
И востаста и не ктому видеста его:
и исповедаста дела велия и чудная Божия, и како явися има Ангел Господень.