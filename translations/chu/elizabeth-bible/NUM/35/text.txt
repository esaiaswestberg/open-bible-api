И рече Господь к Моисею на западе Моавли у Иордана при Иерихоне, глаголя:
заповеждь сыном Израилевым, да дадят левитом от жребий одержания своего грады вселитися, и предградия градская окрест их да дадят левитом:
и будут им грады вселятися, и участия их да будут скотом их и всем четвероножным их:
и прилежащая градом, ихже дадите левитом, от стены града и вне, две тысящы лакот окрест:
и да измериши страну вне града, яже на восток, две тысящы лакот, и страну, яже к ливе, две тысящы лакот, и страну, яже к морю, две тысящы лакот, и страну, яже к северу, две тысящы лакот, и град посреде сего будет вам, и пределы градов:
и грады яже дадите левитом, шесть градов (да будут) убежных, ихже дадите убегати в ня убившему, и к сим четыредесять и два града:
всех градов дадите левитом четыредесять и осмь градов, сия и предградия их:
и грады, ихже дадите от одержания сынов Израилевых, от многих многа, а от малых мала: кийждо по наследию своему, еже наследят, да дадят от градов левитом.
И рече Господь к Моисею, глаголя:
глаголи сыном Израилевым и речеши к ним: вы преходите Иордан в землю Ханааню:
и разделите сами себе грады убежища да будут вам убегати в ня убийце, всяк убивый душу нехотяй:
и будут гради вам убежища от ужика крове, и да не умрет убивый, дондеже станет пред сонмом на суде:
и грады, яже дадите, шесть градов, убежища да будут вам.
Три грады дадите об ону страну Иордана, и три грады дадите в земли Ханаани:
убежище да будет сыном Израилевым, и пришелцу, и обиталнику иже в вас, да будут гради сии во убежище убегати тамо всякому убившему душу нехотением.
Аще же орудием железным убиет его, и умрет, убийца есть: смертию да умрет убийца.
Аще же камением из руки убиет его, и умрет от него, убийца есть: смертию да умрет убийца.
Аще же орудием древяным из руки, от негоже умрет, убиет его, и умрет, убийца есть: смертию да умрет убийца.
Ужик крове, сей да убиет убившаго: егда усрящет его, сей да убиет его.
Аще же вражды ради ринет его и вержет на него всяк сосуд по навету, и умрет,
или от ненависти поразил его рукою, и умрет, смертию да умрет убивый, убийца есть: смертию да умрет убиваяй: ужик крове да убиет убийцу, егда сретится с ним.
Аще же внезапу не вражды ради ринет его, или вержет на него всяк сосуд не по навету,
или всяким каменем, имже вержет не ведый, и падет на него, и умрет, он же враг его не бе, ниже ищяй зла ему творити,
и да судит сонм между убившим и между ужиком крове, по судбам сим,
и избавит сонм убившаго от ужика крове, и да возвратит его сонм во град убежища его, в оньже убежа, и да поживет тамо, дондеже умрет жрец великий, егоже помазаша елеем святым.
Аще же исходом изыдет убивый вне предел града, в оньже убежа тамо,
и обрящет его ужик крове вне предел града убежища его, и убиет ужик крове убившаго, несть повинен:
во граде бо убежания да живет, дондеже умрет жрец великий, и по умертвии жерца великаго да возвратится убивый в землю одержания своего.
И да будут сия вам во оправдание суда в роды вашя во всех селениих ваших.
Всякаго убившаго душу, пред свидетелми да убиеши убившаго: и свидетель един да не свидетелствует на смерть души.
И да не возмете искупа за душу от убившаго, повинна суща убиению: смертию бо умрет:
ниже да возмете искупа убежания во град убежища, да паки живет на земли, дондеже умрет жрец великий.
И да не убиете земли, на нейже вы обитаете: кровь бо сия убивает землю, и не очистится земля от крове пролиянныя на ней, но токмо кровию проливающаго:
и да не оскверните земли, на нейже живете, на нейже Аз вселяюся посреде вас: Аз бо есмь Господь вселяяйся посреде сынов Израилевых.