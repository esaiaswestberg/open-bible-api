И рече Господь к Моисею, глаголя:
сотвори себе две трубы сребряны: кованы сотвориши я, и будут тебе на созвание сонма и возставляти полки:
и да вострубиши ими, и да соберется к тебе весь сонм пред двери скинии свидения
аще же единою трубою вострубят, да приидут к тебе вси князи и тысященачалники Израилтестии:
и вострубите в знамение, и воздвигнутся полцы ополчающиися на востоки:
и вострубите в знамение второе, и воздвигнутся полцы ополчающиися от юга: и вострубите в знамение третие, и да воздвигнутся полцы ополчающиися от моря: и вострубите в знамение четвертое, и воздвигнутся полцы ополчающиися от севера: знамением да вострубят в воздвижение их.
И егда соберете сонм, вострубите, не в знамение.
И сынове Аарони жерцы да вострубят трубами: и да будет вам законно вечно в роды вашя.
Аще же изыдете на брань в земли вашей к супостатом супротивящымся вам, и вострубите и назнаменуйте трубами, и воспомянетеся пред Господем и избавитеся от враг ваших.
И во днех веселия вашего и в праздницех ваших и в новомесячиих ваших вострубите трубами на всесожжения и на жертвы спасений ваших, и будет вам воспоминание пред Богом вашим: Аз Господь Бог ваш.
И бысть во второе лето, во вторый месяц, в двадесятый месяца, вознесеся облак от скинии свидения,
и воздвигошася сынове Израилевы со имениями своими от пустыни Синайския, и ста облак в пустыни Фарани.
И воздвигошася первии по гласу Господню рукою Моисеовою:
и воздвигоша знамя полка сынов Иудиных первии с силою своею: и над силою их Наассон сын Аминадавль:
и над силою племене сынов Иссахаровых Нафанаил сын Согаров:
и над силою племене сынов Завулоних Елиав сын Хелонь.
И сложиша скинию, и воздвигоша сынове Гирсони и сынове Мерарины, носящии скинию.
И воздвигоша знамя полка Рувимля с силою своею: и над силою их Елисур сын Седиуров:
и над силою племене сынов Симеоних Саламиил сын Сурисадаев:
и над силою племене сынов Гадовых Елисаф сын Рагуилев:
и воздвигошася сынове Каафовы, воздвизающии святая: и поставиша скинию, дондеже приидоша.
И воздвигоша знамя полка Ефремля с силою своею: и над силою их Елисама сын Емиудов:
и над силою племене сынов Манассииных Гамалиил сын Фадассуров:
и над силою племене сынов Вениаминих Авидан сын Гадеонин.
И воздвигоша знамя полка сынов Дановых, последнии всех полков с силою своею: и над силою их Ахиезер сын Амисадаев:
и над силою племене сынов Асировых Фагаиил сын Ехрань:
и над силою племене сынов Неффалимлих Ахирей сын Енань.
Сии полцы сынов Израилевых, и воздвигошася с силою своею.
И рече Моисей Иоваву сыну Рагуилеву Мадианитину, тестю Моисеову: воздвизаемся мы на место, о немже Господь рече: сие дам вам: пойди с нами, и сотворим тебе добро, яко Господь добрая глагола о Израили.
И отвеща к нему: не пойду, но в землю мою и в род мой иду.
И рече: не остави нас, понеже был еси с нами в пустыни, и будеши в нас старейшина:
и будет аще пойдеши с нами, и будут благая оная, елика благосотворит Господь нам, благосотворим и тебе.
И отидоша от горы Господни в путь трех дний: и кивот завета Господня предидяше пред ними в путь трех дний, соглядати им стана.
И бысть егда воздвизаху кивот, и рече Моисей: востани, Господи, и да разсыплются врази Твои, и да бежат вси ненавидящии Тебе.
И в поставлении (кивота) рече: возвращай, Господи, тысящы тем во Израили.
И облак Господнь бысть осеняющь над ними в день, егда воздвизахуся из полка.