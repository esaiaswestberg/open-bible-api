В конец, псалом Давиду, изступления.
На Тя, Господи, уповах, да не постыжуся во век: правдою Твоею избави мя и изми мя.
Приклони ко мне ухо Твое, ускори изяти мя: буди ми в Бога защитителя и в дом прибежища, еже спасти мя.
Яко держава моя и прибежище мое еси Ты: и имене Твоего ради наставиши мя и препитаеши мя.
Изведеши мя от сети сея, юже скрыша ми: яко Ты еси защититель мой, Господи.
В руце Твои предложу дух мой: избавил мя еси, Господи Боже истины.
Возненавидел еси хранящыя суеты вотще: аз же на Господа уповах.
Возрадуюся и возвеселюся о милости Твоей, яко призрел еси на смирение мое, спасл еси от нужд душу мою
и неси мене затворил в руках вражиих, поставил еси на пространне нозе мои.
Помилуй мя, Господи, яко скорблю: смятеся яростию око мое, душа моя и утроба моя.
Яко изчезе в болезни живот мой, и лета моя в воздыханиих: изнеможе нищетою крепость моя, и кости моя смятошася.
От всех враг моих бых поношение, и соседом моим зело, и страх знаемым моим: видящии мя вон бежаша от мене.
Забвен бых яко мертв от сердца: бых яко сосуд погублен.
Яко слышах гаждение многих живущих окрест: внегда собратися им вкупе на мя, прияти душу мою совещаша.
Аз же на Тя, Господи, уповах, рех: Ты еси Бог мой.
В руку Твоею жребии мои: избави мя из руки враг моих и от гонящих мя.
Просвети лице Твое на раба Твоего: спаси мя милостию Твоею.
Господи, да не постыжуся, яко призвах Тя: да постыдятся нечестивии, и снидут во ад.
Немы да будут устны льстивыя, глаголющыя на праведнаго беззаконие, гордынею и уничижением.
Коль многое множество благости Твоея, Господи, юже скрыл еси боящымся Тебе, соделал еси уповающым на Тя, пред сыны человеческими:
скрыеши их в тайне лица Твоего от мятежа человеческа, покрыеши их в крове от пререкания язык.
Благословен Господь, яко удиви милость Свою во граде ограждения.
Аз же рех во изступлении моем: отвержен есмь от лица очию Твоею: сего ради услышал еси глас молитвы моея, внегда воззвах к Тебе.
Возлюбите Господа, вси преподобнии Его: яко истины взыскает Господь и воздает излише творящым гордыню.
Мужайтеся, и да крепится сердце ваше, вси уповающии на Господа.