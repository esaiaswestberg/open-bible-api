В конец, в песнех о осмем, псалом Давиду.
Господи, да не яростию Твоею обличиши мене, ниже гневом Твоим накажеши мене.
Помилуй мя, Господи, яко немощен есмь: изцели мя, Господи, яко смятошася кости моя,
и душа моя смятеся зело: и Ты, Господи, доколе?
Обратися, Господи, избави душу мою, спаси мя ради милости Твоея:
яко несть в смерти поминаяй Тебе, во аде же кто исповестся Тебе?
Утрудихся воздыханием моим, измыю на всяку нощь ложе мое, слезами моими постелю мою омочу.
Смятеся от ярости око мое, обетшах во всех вразех моих.
Отступите от мене, вси делающии беззаконие, яко услыша Господь глас плача моего,
услыша Господь моление мое, Господь молитву мою прият.
Да постыдятся и смятутся вси врази мои, да возвратятся и устыдятся зело вскоре.