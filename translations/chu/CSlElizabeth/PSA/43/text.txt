В конец, сынов Кореовых, в разум, псалом.
Боже, ушима нашима услышахом, и отцы наши возвестиша нам дело, еже соделал еси во днех их, во днех древних.
Рука Твоя языки потреби, и насадил я еси: озлобил еси люди и изгнал еси я.
Не бо мечем своим наследиша землю, и мышца их не спасе их, но десница Твоя и мышца Твоя и просвещение лица Твоего, яко благоволил еси в них.
Ты еси сам Царь мой и Бог мой, заповедаяй спасения Иаковля.
О Тебе враги нашя избодем роги, и о имени Твоем уничижим востающыя на ны.
Не на лук бо мой уповаю, и мечь мой не спасет мене:
спасл бо еси нас от стужающих нам, и ненавидящих нас посрамил еси.
О Бозе похвалимся весь день, и о имени Твоем исповемыся во век.
Ныне же отринул еси и посрамил еси нас, и не изыдеши, Боже, в силах наших.
Возвратил еси нас вспять при вразех наших, и ненавидящии нас расхищаху себе.
Дал еси нас яко овцы снеди, и во языцех разсеял ны еси.
Отдал еси люди Твоя без цены, и не бе множество в восклицаниих наших.
Положил еси нас поношение соседом нашым, подражнение и поругание сущым окрест нас.
Положил еси нас в притчу во языцех, покиванию главы в людех.
Весь день срам мой предо мною есть, и студ лица моего покры мя,
от гласа поношающаго и оклеветающаго, от лица вражия и изгонящаго.
Сия вся приидоша на ны, и не забыхом Тебе, и не неправдовахом в завете Твоем,
и не отступи вспять сердце наше: и уклонил еси стези нашя от пути Твоего,
яко смирил еси нас на месте озлобления, и прикры ны сень смертная.
Аще забыхом имя Бога нашего, и аще воздехом руки нашя к богу чуждему,
не Бог ли взыщет сих? Той бо весть тайная сердца.
Зане Тебе ради умерщвляемся весь день, вменихомся яко овцы заколения.
Востани, вскую спиши, Господи? Воскресени, и не отрини до конца.
Вскую лице Твое отвращаеши? Забываеши нищету нашу и скорбь нашу?
Яко смирися в персть душа наша, прильпе земли утроба наша.
Воскресени, Господи, помози нам, и избави нас имене ради Твоего.