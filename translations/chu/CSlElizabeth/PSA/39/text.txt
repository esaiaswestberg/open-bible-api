В конец, псалом Давиду.
Терпя потерпех Господа, и внят ми и услыша молитву мою:
и возведе мя от рова страстей и от брения тины, и постави на камени нозе мои и исправи стопы моя:
и вложи во уста моя песнь нову, пение Богу нашему. Узрят мнози и убоятся, и уповают на Господа.
Блажен муж, емуже есть имя Господне упование его, и не призре в суеты и неистовления ложная.
Многа сотворил еси Ты, Господи Боже мой, чудеса Твоя, и помышлением Твоим несть кто уподобится Тебе: возвестих и глаголах: умножишася паче числа.
Жертвы и приношения не восхотел еси, тело же свершил ми еси: всесожжений и о гресе не взыскал еси.
Тогда рех: се, прииду: в главизне книжне писано есть о мне:
еже сотворити волю Твою, Боже мой, восхотех, и закон Твой посреде чрева моего.
Благовестих правду в церкви велицей, се, устнам моим не возбраню: Господи, Ты разумел еси.
Правду Твою не скрых в сердцы моем, истину Твою и спасение Твое рех, не скрых милость Твою и истину Твою от сонма многа.
Ты же, Господи, не удали щедрот Твоих от мене: милость Твоя и истина Твоя выну да заступите мя.
Яко одержаша мя злая, имже несть числа: постигоша мя беззакония моя, и не возмогох зрети: умножишася паче влас главы моея, и сердце мое остави мя.
Благоволи, Господи, избавити мя: Господи, во еже помощи ми, вонми.
Да постыдятся и посрамятся вкупе ищущии душу мою, изяти ю: да возвратятся вспять и постыдятся хотящии ми злая.
Да приимут абие студ свой глаголющии ми: благоже, благоже.
Да возрадуются и возвеселятся о Тебе вси ищущии Тебе, Господи, и да рекут выну, да возвеличится Господь, любящии спасение Твое.
Аз же нищь есмь и убог, Господь попечется о мне: помощник мой и защититель мой еси ты, Боже мой, не закосни.