Исповедайтеся Господеви, яко благ, яко в век милость Его.
Да рекут избавленнии Господем, ихже избави из руки врага,
и от стран собра их, от восток и запад, и севера и моря:
заблудиша в пустыни безводней, пути града обителнаго не обретоша:
алчуще и жаждуще, душа их в них изчезе.
И воззваша ко Господу, внегда скорбети им, и от нужд их избави я:
и настави я на путь прав, внити во град обителный.
Да исповедятся Господеви милости Его и чудеса Его сыновом человеческим:
яко насытил есть душу тщу, и душу алчущу исполни благ:
седящыя во тме и сени смертней, окованныя нищетою и железом,
яко преогорчиша словеса Божия, и совет Вышняго раздражиша.
И смирися в трудех сердце их, и изнемогоша, и не бе помагаяй.
И воззваша ко Господу, внегда скорбети им, и от нужд их спасе я:
и изведе я из тмы и сени смертныя, и узы их растерза.
Да исповедятся Господеви милости Его и чудеса Его сыновом человеческим:
яко сокруши врата медная, и вереи железныя сломи.
Восприят я от пути беззакония их: беззаконий бо ради своих смиришася.
Всякаго брашна возгнушася душа их, и приближишася до врат смертных.
И воззваша ко Господу, внегда скорбети им, и от нужд их спасе я:
посла слово Свое, и изцели я, и избави я от растлений их.
Да исповедятся Господеви милости Его и чудеса Его сыновом человеческим:
и да пожрут Ему жертву хвалы и да возвестят дела Его в радости.
Сходящии в море в кораблех, творящии делания в водах многих,
тии видеша дела Господня и чудеса Его во глубине.
Рече, и ста дух бурен, и вознесошася волны его:
восходят до небес и низходят до бездн: душа их в злых таяше:
смятошася, подвигошася яко пияный, и вся мудрость их поглощена бысть.
И воззваша ко Господу, внегда скорбети им, и от нужд их изведе я:
и повеле бури, и ста в тишину, и умолкоша волны его.
И возвеселишася, яко умолкоша, и настави я в пристанище хотения Своего.
Да исповедятся Господеви милости Его и чудеса Его сыновом человеческим:
да вознесут Его в церкви людстей, и на седалищи старец восхвалят Его.
Положил есть реки в пустыню и исходища водная в жажду,
землю плодоносную в сланость, от злобы живущих на ней.
Положил есть пустыню во езера водная и землю безводную во исходища водная.
И насели тамо алчущыя, и составиша грады обителны:
и насеяша села, и насадиша винограды, и сотвориша плод житен.
И благослови я, и умножишася зело: и скоты их не умали.
И умалишася и озлобишася от скорби зол и болезни:
излияся уничижение на князи их, и облазни я по непроходней, а не по пути.
И поможе убогу от нищеты и положи яко овцы отечествия.
Узрят правии и возвеселятся, и всякое беззаконие заградит уста своя.
Кто премудр и сохранит сия? И уразумеют милости Господни.