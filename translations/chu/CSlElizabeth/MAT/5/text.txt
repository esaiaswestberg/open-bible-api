Узрев же народы, взыде на гору: и седшу Ему, приступиша к Нему ученицы Его.
И отверз уста Своя, учаше их, глаголя:
блажени нищии духом: яко тех есть Царствие Небесное.
Блажени плачущии: яко тии утешатся.
Блажени кротцыи: яко тии наследят землю.
Блажени алчущии и жаждущии правды: яко тии насытятся.
Блажени милостивии: яко тии помиловани будут.
Блажени честии сердцем: яко тии Бога узрят.
Блажени миротворцы: яко тии сынове Божии нарекутся.
Блажени изгнани правды ради: яко тех есть Царствие Небесное.
Блажени есте, егда поносят вам, и ижденут, и рекут всяк зол глагол на вы лжуще, Мене ради:
радуйтеся и веселитеся, яко мзда ваша многа на небесех: тако бо изгнаша пророки, иже (беша) прежде вас.
Вы есте соль земли: аще же соль обуяет, чим осолится? Ни во чтоже будет ктому, точию да изсыпана будет вон и попираема человеки.
Вы есте свет мира: не может град укрытися верху горы стоя:
ниже вжигают светилника и поставляют его под спудом, но на свещнице, и светит всем, иже в храмине (суть).
Тако да просветится свет ваш пред человеки, яко да видят ваша добрая дела и прославят Отца вашего, Иже на небесех.
(Да) не мните, яко приидох разорити закон, или пророки: не приидох разорити, но исполнити.
Аминь бо глаголю вам: дондеже прейдет небо и земля, иота едина, или едина черта не прейдет от закона, дондеже вся будут.
Иже аще разорит едину заповедий сих малых и научит тако человеки, мний наречется в Царствии Небеснем: а иже сотворит и научит, сей велий наречется в Царствии Небеснем.
Глаголю бо вам, яко аще не избудет правда ваша паче книжник и фарисей, не внидете в Царствие Небесное.
Слышасте, яко речено бысть древним: не убиеши: иже (бо) аще убиет, повинен есть суду.
Аз же глаголю вам, яко всяк гневаяйся на брата своего всуе повинен есть суду: иже бо аще речет брату своему: рака, повинен есть сонмищу: а иже речет: уроде, повинен есть геенне огненней.
Аще убо принесеши дар твой ко олтарю и ту помянеши, яко брат твой имать нечто на тя:
остави ту дар твой пред олтарем и шед прежде смирися с братом твоим, и тогда пришед принеси дар твой.
Буди увещаваяся с соперником твоим скоро, дондеже еси на пути с ним, да не предаст тебе соперник судии, и судия тя предаст слузе, и в темницу ввержен будеши:
аминь глаголю тебе: не изыдеши оттуду, дондеже воздаси последний кодрант.
Слышасте, яко речено бысть древним: не прелюбы сотвориши.
Аз же глаголю вам, яко всяк, иже воззрит на жену ко еже вожделети ея, уже любодействова с нею в сердцы своем:
аще же око твое десное соблажняет тя, изми е и верзи от себе: уне бо ти есть, да погибнет един от уд твоих, а не все тело твое ввержено будет в геенну (огненную):
и аще десная твоя рука соблажняет тя, усецы ю и верзи от себе: уне бо ти есть, да погибнет един от уд твоих, а не все тело твое ввержено будет в геенну.
Речено же бысть, яко иже аще пустит жену свою, да даст ей книгу распустную.
Аз же глаголю вам, яко всяк отпущаяй жену свою, разве словесе любодейнаго, творит ю прелюбодействовати: и иже пущеницу поймет, прелюбодействует.
Паки слышасте, яко речено бысть древним: не во лжу кленешися, воздаси же Господеви клятвы твоя.
Аз же глаголю вам не клятися всяко: ни небом, яко престол есть Божий:
ни землею, яко подножие есть ногама Его: ни Иерусалимом, яко град есть великаго Царя:
ниже главою твоею кленися, яко не можеши власа единаго бела или черна сотворити:
буди же слово ваше: ей, ей: ни, ни: лишше же сею от неприязни есть.
Слышасте, яко речено бысть: око за око, и зуб за зуб.
Аз же глаголю вам не противитися злу: но аще тя кто ударит в десную твою ланиту, обрати ему и другую:
и хотящему судитися с тобою и ризу твою взяти, отпусти ему и срачицу:
и аще кто тя поймет по силе поприще едино, иди с ним два.
Просящему у тебе дай, и хотящаго от тебе заяти не отврати.
Слышасте, яко речено есть: возлюбиши искренняго твоего и возненавидиши врага твоего.
Аз же глаголю вам: любите враги вашя, благословите кленущыя вы, добро творите ненавидящым вас, и молитеся за творящих вам напасть и изгонящыя вы,
яко да будете сынове Отца вашего, Иже есть на небесех: яко солнце Свое сияет на злыя и благия и дождит на праведныя и на неправедныя.
Аще бо любите любящих вас, кую мзду имате? Не и мытари ли тожде творят?
И аще целуете други вашя токмо, что лишше творите? Не и язычницы ли такожде творят?
Будите убо вы совершени, якоже Отец ваш Небесный совершен есть.