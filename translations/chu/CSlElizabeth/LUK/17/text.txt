Рече же ко учеником Своим: не возможно есть не приити соблазном, горе же, егоже ради приходят:
унее ему было бы, аще жернов оселский облежал бы о выи его, и ввержен в море, неже да соблазнит от малых сих единаго.
Внемлите себе. Аще согрешит к тебе брат твой, запрети ему: и аще покается, остави ему:
и аще седмищи на день согрешит к тебе и седмищи на день обратится, глаголя: каюся: остави ему.
И рекоша Апостоли Господеви: приложи нам веру.
Рече же Господь: аще бысте имели веру яко зерно горушно, глаголали бысте убо ягодичине сей: восторгнися и всадися в море: и послушала бы вас.
Который же от вас раба имея орюща или пасуща, иже пришедшу ему с села речет: абие минув возлязи?
Но не речет ли ему: уготовай, что вечеряю, и препоясався служи ми, дондеже ям и пию: и потом яси и пиеши ты?
Еда имать хвалу рабу тому, яко сотвори повеленная? Не мню.
Тако и вы, егда сотворите вся повеленная вам, глаголите, яко раби неключими есмы: яко, еже должни бехом сотворити, сотворихом.
И бысть идущу Ему во Иерусалим, и той прохождаше между Самариею и Галилеею.
Входящу же Ему в некую весь, сретоша Его десять прокаженных мужей, иже сташа издалеча:
и тии вознесоша глас, глаголюще: Иисусе Наставниче, помилуй ны.
И видев рече им: шедше покажитеся священником. И бысть идущым им, очистишася.
Един же от них, видев, яко изцеле, возвратися, со гласом велиим славя Бога,
и паде ниц при ногу Его, хвалу Ему воздая: и той бе Самарянин.
Отвещав же Иисус рече: не десять ли очистишася? Да девять где?
Како не обретошася возвращшеся дати славу Богу, токмо иноплеменник сей?
И рече ему: востав иди: вера твоя спасе тя.
Вопрошен же быв от фарисей, когда приидет Царствие Божие, отвещав им рече: не приидет Царствие Божие с соблюдением:
ниже рекут: се зде, или: онде. Се бо, Царствие Божие внутрь вас есть.
Рече же ко учеником (Своим): приидут дние, егда вожделеете единаго дне Сына Человеческаго видети, и не узрите:
и рекут вам: се зде, или: се, онде: не изыдите, ни пожените:
яко бо молния блистающися от поднебесныя на поднебесней светится: тако будет Сын Человеческий в день Свой.
Прежде же подобает Ему много пострадати и искушену быти от рода сего.
И якоже бысть во дни Ноевы, тако будет и во дни Сына Человеческа:
ядяху, пияху, женяхуся, посягаху, до негоже дне вниде Ное в ковчег: и прииде потоп и погуби вся.
Такожде и якоже бысть во дни Лотовы: ядяху, пияху, куповаху, продаяху, саждаху, здаху:
в оньже день изыде Лот от Содомлян, одожди камык горящь и огнь с небесе и погуби вся:
по тому же будет и в день, в оньже Сын Человеческий явится.
В той день, иже будет на крове, и сосуди его в дому, да не слазит взяти их: и иже на селе, такожде да не возвратится вспять:
поминайте жену Лотову.
Иже аще взыщет душу свою спасти, погубит ю: и иже аще погубит ю, живит ю.
Глаголю вам: в ту нощь будета два на одре единем: един поемлется, а другий оставляется:
будете две вкупе мелюще: едина поемлется, а другая оставляется.
Два будета на селе: един поемлется, а другий оставляется.
И отвещавше глаголаша Ему: где, Господи? Он же рече им: идеже тело, тамо соберутся и орли.