И сия рождения Аарона и Моисеа, в день в оньже глагола Господь Моисею на горе Синайстей:
и сия имена сынов Аароних: первенец Надав и Авиуд, и Елеазар и Ифамар:
сия имена сынов Аароних, жерцы помазаныя, имже совершишася руце их жрети:
и скончашася Надав и Авиуд пред Господем, приносящым им огнь чуждь пред Господем в пустыни Синайстей, и чад не бе им: и жречествоваху Елеазар и Ифамар со Аароном, отцем своим.
И рече Господь к Моисею, глаголя:
поими племя Левиино, и поставиши я пред Аароном жерцем, и да служат ему:
и да стрегут стражбы его и стражбы сынов Израилевых пред скиниею свидения, делати дела скинии:
и да хранят вся сосуды скинии свидения и стражбы сынов Израилевых по всем делом скинии:
и да даси левиты Аарону брату твоему и сыном его жерцем: в дар даны сии Мне суть от сынов Израилевых:
и Аарона и сыны его поставиши над скиниею свидения, и да хранят жречество свое, и вся яже у олтаря и внутрь завесы: иноплеменник же прикасаяйся умрет.
И рече Господь к Моисею, глаголя:
и се, Аз взях левиты от среды сынов Израилевых, вместо всякаго первенца, отверзающаго ложесна от сынов Израилевых: искупления их будут, и да будут Мне левити:
Мне бо всяк первенец: в оньже день побих всякаго первенца в земли Египетстей, освятих Себе всякаго первенца во Израили, от человека до скота Мне да будут: Аз Господь.
И рече Господь к Моисею в пустыни Синайстей, глаголя:
соглядай сынов Левииных по домом отечеств их по сонмом их, по рождению их: всяк мужеск пол от месяца единаго и вышше да соглядаете их.
И сочте их Моисей и Аарон повелением Господним, якоже повеле им Господь.
И бяху сии сынове Левиины от имен их: Гирсон, Кааф и Мерари.
И сия имена сынов Гирсоних по сонмом их: Ловени и Семей.
И сынове Каафовы по сонмом их: Амрам и Иссаар, Хеврон и Озиил.
И сынове Мерарины по сонмом их: Мооли и Муси: сии суть сонми Левитстии по домом отечеств их.
От Гирсона сонм Ловениин и сонм Семеинь: сии суть сонми Гирсоновы.
Соглядание их по числу всего мужеска полу, от месяца единаго и вышше, соглядание их седмь тысящ и пять сот.
И сынове Гирсоновы за скиниею да ополчаются к морю.
И князь дому отечества сонма Гирсоня Елисаф сын Даиль.
И стражба сынов Гирсоновых в скинии свидения, скиния и покров ея, и покров дверий скинии свидения,
и опоны двора, и завеса дверий двора, иже есть у скинии, и прочая всех дел его.
От Каафа сонм Амрамль един и сонм Иссааров един, и сонм Хевронь един и сонм Озиил един: сии суть сонми Каафовы:
по числу всяк мужеск пол от месяца единаго и вышше осмь тысящ и шесть сот, стрегущии стражбы Святых.
Сонми сынов Каафовых да ополчаются от страны скинии к югу,
и князь дому отечеств сонмов Каафовых Елисафан сын Озиил:
и стражба их кивот и трапеза, и светилник и олтари, и сосуды святаго, в нихже служат, и покров, и вся дела их.
И князь над князи левитскими Елеазар сын Аарона жерца, поставлен стрещи стражбы святых.
От Мерара же сонм Мооли и сонм Муси: сии суть сонми Мерарины,
соглядание их по числу, всяк мужеск пол от месяца единаго и вышше, шесть тысящ и двести.
И князь дому отечеств сонма Мерарина Суриил сын Авихеов: от страны скинии да ополчаются к северу,
соглядание стражбы сынов Мерариных главицы скинии и вереи ея, и столпы ея и стояла ея, и вся сосуды их и вся дела их,
и столпы двора окрест и стояла их, и колки их и верви их.
Ополчающиися сопреди скинии свидения на востоки Моисей и Аарон и сынове его, стрегуще стражбы святаго, в стражбах сынов Израилевых: и иноплеменник прикасаяйся да умрет.
Все соглядание левитов, ихже согляда Моисей и Аарон повелением Господним по сонмом их, всяк мужеск пол от месяца единаго и вышше, двадесять и две тысящы.
И рече Господь к Моисею, глагола: соглядай всякаго первенца мужеска полу сынов Израилевых от месяца единаго и вышше, и возми число их по имени,
и да поймеши Мне левиты за вся первенцы сынов Израилевых: Аз Господь: и скоты левитски вместо всех первенцев в скотех сынов Израилевых.
И согляда Моисей, якоже заповеда ему Господь, всякаго первенца в сынех Израилевых.
И быша вси первенцы мужескаго полу, по числу имен от месяца единаго и вышше, от соглядания их двадесять две тысящы двести и седмьдесят три.
И рече Господь к Моисею, глаголя:
поими левиты вместо всех первенцев сынов Израилевых, и скоты левитски вместо скотов их, и будут Мне левиты: Аз Господь:
и искуп дву сот седмидесяти трех, иже преизбывают сверх левитов от первенцов сынов Израилевых:
и да возмеши по пяти сикль на главу, по сиклю святому возмеши двадесять пенязей сикль,
и даси сребро Аарону и сыном его искуп от преизбывающих в них.
И взя Моисей сребро искупное от преизбывающих в них на искуп левитом:
от первенец сынов Израилевых взя сребра тысящу три ста шестьдесят пять сиклев, по сиклю святому.
И даде Моисей окуп от преизбывших Аарону и сыном его, повелением Господним, якоже заповеда Господь Моисею.