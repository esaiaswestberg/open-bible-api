Многочастне и многообразне древле Бог глаголавый отцем во пророцех,
в последок дний сих глагола нам в Сыне, Егоже положи наследника всем, Имже и веки сотвори.
Иже сый сияние славы и образ ипостаси Его, нося же всяческая глаголголом силы Своея, Собою очищение сотворив грехов наших, седе о десную престола величествия на высоких,
толико лучший быв Ангелов, елико преславнее паче их наследствова имя.
Кому бо рече когда от Ангел: Сын Мой еси Ты, Аз днесь родих Тя? И паки: Аз буду Ему во Отца, и Той будет Мне в Сына?
Егда же паки вводит Первороднаго во вселенную, глаголет: и да поклонятся Ему вси Ангели Божии.
И ко Ангелом убо глаголет: творяй Ангелы Своя духи и слуги Своя огнь палящь.
К Сыну же: престол Твой, Боже, в век века: жезл правости жезл Царствия Твоего:
возлюбил еси правду и возненавидел еси беззаконие: сего ради помаза Тя, Боже, Бог Твой елеем радости паче причастник Твоих.
И (паки): в начале Ты, Господи, землю основал еси, и дела руку Твоею суть небеса:
та погибнут, Ты же пребываеши: и вся, якоже риза, обетшают,
и яко одежду свиеши их, и изменятся: Ты же тойжде еси, и лета Твоя не оскудеют.
Кому же от Ангел рече когда: седи о десную Мене, дондеже положу враги Твоя подножие ног Твоих?
Не вси ли суть служебнии дуси, в служение посылаеми за хотящих наследовати спасение?