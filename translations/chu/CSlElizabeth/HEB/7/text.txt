Сей бо Мелхиседек, царь Салимский, священник Бога Вышняго, иже срете Авраама возвращшася от сеча царей и благослови его,
емуже и десятину от всех отдели Авраам, первее убо сказуется царь правды, потом же царь Салимский, еже есть, царь мира,
без отца, без матере, без причта рода, ни начала днем, ни животу конца имея, уподоблен же Сыну Божию, пребывает священник выну.
Видите же, елик сей, емуже и десятину дал есть Авраам патриарх от избранных.
И приемлющии убо священство от сынов Левиин заповедь имут одесятствовати люди по закону, сиречь, братию свою, аще и от чресл Авраамовых изшедшую:
не причитаемый же родом к ним, одесятствова Авраама и имущаго обетования благослови:
без всякаго же прекословия меншее от болшаго благословляется.
И зде убо десятины человецы умирающии приемлют: тамо же свидетелствуемый, яко жив есть.
И да сице реку, Авраамом и Левий, приемляй десятины, десятины дал есть:
еще бо в чреслех отчиих бяше, егда срете его Мелхиседек.
Аще убо совершенство левитским священством было, людие бо на нем взаконени быша: кая еще потреба по чину Мелхиседекову иному востати священнику, а не по чину Ааронову глаголатися?
Прелагаему бо священству, по нужди и закону пременение бывает.
О Немже бо глаголются сия, колену иному причастися, от негоже никтоже приступи ко олтарю:
яве бо, яко от колена Иудова возсия Господь наш, о немже колене Моисей о священстве ничесоже глагола.
И лишше еще яве есть, яко по подобию Мелхиседекову востает Священник ин,
Иже не по закону заповеди плотския бысть, но по силе живота неразрушаемаго.
Свидетелствует бо, яко Ты еси священник во век по чину Мелхиседекову.
Отлагание убо бывает прежде бывшия заповеди за немощное ея и неполезное:
ничтоже бо совершил закон: привведение же есть лучшему упованию, имже приближаемся к Богу.
И по елику не без клятвы:
они бо без клятвы священницы быша, Сей же с клятвою чрез глаголющаго к Нему: клятся Господь и не раскается: Ты еси священник во век по чину Мелхиседекову:
по толику лучшаго завета бысть испоручник Иисус.
И они множайши священницы быша, зане смертию возбранени суть пребывати:
Сей же, занеже пребывает во веки, непреступное имать священство,
темже и спасти до конца может приходящих чрез Него к Богу, всегда жив сый, во еже ходатайствовати о них.
Таков бо нам подобаше Архиерей: преподобен, незлобив, безсквернен, отлучен от грешник и вышше небес бывый,
Иже не имать по вся дни нужды, якоже первосвященницы, прежде о своих гресех жертвы приносити, потом же о людских: сие бо сотвори единою, Себе принес.
Закон бо человеки поставляет первосвященники, имущыя немощь: слово же клятвенное, еже по законе, Сына во веки совершенна.