И рече к ним Иудиф: послушайте убо мене, братия, и вземше главу сию повесите ю на забрале стены вашея:
и будет егда возсияет утро, и взыдет солнце на землю, приимете кождо орудия бранная ваша, и изыдете всяк муж сильный вне града, и дадите воеводу над ними, аки сходяще на поле ко первей стражи сынов Ассуровых, и не снидете:
и вземше сии всеоружия своя, пойдут ко ополчению своему, и возбудят воеводы силы Ассуровы, и стекутся ко шатру Олофернову, и не окрящут его, и нападет на них страх, и побегнут от лица вашего:
и возследовавшии вам, и вси живущии во всем пределе Израилстем, постилайте я по путем их:
прежде же еже сотворити сия, призовите мне Ахиора Амманитина, да видев познает уничтожающаго дом Израилев, и сего яко на смерть посланнаго к нам.
И призваша Ахиора из дому Озиина. Егда же прииде и виде главу Олофернову в руце мужа единаго в собрании людий, паде на лице, и разслабися дух его.
Егда же подяша его, припаде к ногама Иудифы, и поклонися лицу ея, и рече: благословена ты во всяцем селении Иудине и во всяцем языце, иже услышавше имя твое смятутся:
и ныне возвести ми, елика сотворила еси во днех сих. И возвести ему Иудиф посреде людии вся, елика сотвори, от негоже дне изыде, дондеже глаголаше им.
Егда же преста глаголющи, воскликнуша людие гласом великим и дадоша глас веселый во граде своем.
Видев же Ахиор вся, елика сотвори Бог Израилев, верова Богу зело, и обреза плоть крайнюю свою, и приложися к дому Израилеву даже до дне сего.
Егда же денница взыде, свесиша главу Олофернову со стены: и восприят всяк муж Израилев оружия своя, и изыдоша полками на восходы горы.
Сынове же Ассуровы, яко увидеша их, разослаша к вождем своим: они же приидоша к воеводам и тысящником и ко всякому князю своему,
и приидоша к шатру Олофернову, и реша сущему над всеми его: возбуди убо господина нашего, зане дерзнуша раби сходити к нам на брань, да истребятся в конец.
И вниде Вагоа и толкну во двор шатра, мняше бо спати его со Иудифою.
Егда же никтоже послушаше, растворив вниде в ложницу и обрете его при празе повержена мертва, и глава его отята бысть от него:
и возопи гласом великим с плачем и стенанием и воплем крепким, и раздра ризы своя:
и вниде в шатер, идеже бе Иудиф обитающи, и не обрете ея, и изскочи к людем и возопи:
отвергошася раби, сотвори студ едина жена Еврейская на дом царя Навуходоносора: зане се, Олоферн долу, и главы несть на нем.
Егда же услышаша сия глаголы князие силы Ассуровы, раздраша ризы своя, и смятеся душа их зело, и бысть их крик и вопль зело посреде полка.