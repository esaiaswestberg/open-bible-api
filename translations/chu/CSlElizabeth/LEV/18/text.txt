И рече Господь к Моисею, глаголя:
глаголи сыном Израилевым и речеши к ним: Аз Господь Бог ваш:
по делом земли Египетския, в нейже обитасте, да не сотворите, и по начинанием земли Ханаанския, в нюже Аз веду вы тамо, не сотворите, и по законом их не ходите:
судбы Моя сотворите, и повеления Моя сохраните и ходите в них: Аз Господь Бог ваш:
и сохраните вся повеления Моя и вся судбы Моя, и сотворите я: Сотворивый та человек жив будет в них: Аз Господь Бог ваш.
Человек человек ко всякому ближнему плоти своея да не приступит открыти срамоты: Аз Господь.
Срамоты отца твоего и срамоты матере твоея да не открыеши: мати бо твоя есть, да не открыеши срамоты ея.
Срамоты жены отца твоего да не открыеши: срамота отца твоего есть.
Срамоты сестры твоея яже от отца твоего или от матере твоея, в дому рожденныя или вне рожденныя, да не открыеши срамоты их.
Срамоты дщере сына твоего или дщере дщере твоея, да не открыеши срамоты их, яко твоя срамота есть.
Срамоты дщере жены отца твоего да не открыеши, единоотча сестра ти есть, да не открыеши срамоты ея.
Срамоты сестры отца твоего да не открыеши, своя бо отцу твоему есть.
Срамоты сестры матере твоея да не открыеши, своя бо матери твоей есть.
Срамоты брата отца твоего да не открыеши и к жене его да не внидеши, сродник бо ти есть.
Срамоты невестки твоея да не открыеши, жена бо сына твоего есть, да не открыеши срамоты ея.
Срамоты жены брата твоего да не открыеши, срамота брата твоего есть.
Срамоты жены и дщере ея, да не открыеши, дщере сына ея, и дщери дщере ея да не поймеши открыти срамоты их, ближнии бо ти суть, нечестие есть.
Сестру жены твоея да не поймеши в наложницу, открыти срамоту ея пред нею, еще живе сущей ей.
И к жене во отлучении нечистоты ея да не внидеши открыти срамоты ея.
И к жене ближняго твоего да не даси ложа семене твоего, осквернитися с нею.
И от семене твоего да не даси служити Молоху, да не оскверниши имене Святаго:
и с мужеским полом да не ляжеши женским ложем, мерзость бо есть.
И всякому четвероногому да не даси ложа своего в семенение, осквернитися с ним: и жена да не станет ко всякому четвероногому снитися, гнусно бо есть.
Не оскверняйтеся во всех сих: во всех бо сих осквернишася языцы, ихже Аз отжену пред лицем вашим:
и осквернися земля, и воздах неправду им ея ради: и возненавиде земля седящих на ней.
И сохраните вся законы Моя и вся повеления Моя, и не сотворите от всех гнусностей сих, туземец и прибывший пришлец в вас:
вся бо сия гнусности сотвориша человецы земнии, бывшии прежде вас, и осквернися земля.
И да не вознегодует на вас земля, внегда осквернити вам ю, имже образом вознегодова на языки иже прежде вас:
яко всяк, иже аще сотворит от всех гнусностей сих, потребятся душы творящыя сие от людий своих.
И сохраните повеления Моя, яко да не сотворите от всех закон гнусных, иже беша прежде вас: и да не осквернитеся в них, яко Аз Господь Бог ваш.