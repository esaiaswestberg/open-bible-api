Прежде же праздника Пасхи, ведый Иисус, яко прииде Ему час, да прейдет от мира сего ко Отцу, возлюбль Своя сущыя в мире, до конца возлюби их.
И вечери бывшей, диаволу уже вложившу в сердце Иуде Симонову Искариотскому, да Его предаст,
ведый Иисус, яко вся даде Ему Отец в руце, и яко от Бога изыде и к Богу грядет:
воста от вечери и положи ризы, и приемь лентион, препоясася:
потом влия воду во умывалницу и начат умывати ноги учеником и отирати лентием, имже бе препоясан.
Прииде же к Симону Петру, и глагола Ему той: Господи, Ты ли мои умыеши нозе?
Отвеща Иисус и рече ему: еже Аз творю, ты не веси ныне, уразумееши же по сих.
Глагола Ему Петр: не умыеши ногу моею во веки. Отвеща ему Иисус: аще не умыю тебе, не имаши части со Мною.
Глагола Ему Симон Петр: Господи, не нозе мои токмо, но и руце и главу.
Глагола ему Иисус: измовенный не требует, токмо нозе умыти, есть бо весь чист: и вы чисти есте, но не вси.
Ведяше бо предающаго Его: сего ради рече, яко не вси чисти есте.
Егда же умы ноги их, прият ризы Своя, возлег паки, рече им: весте ли, что сотворих вам?
Вы глашаете Мя Учителя и Господа, и добре глаголете: есмь бо.
Аще убо Аз умых ваши нозе, Господь и Учитель, и вы должни есте друг другу умывати нозе:
образ бо дах вам, да, якоже Аз сотворих вам, и вы творите.
Аминь, аминь глаголю вам: несть раб болий господа своего, ни посланник болий пославшаго его.
Аще сия весте, блажени есте, аще творите я.
Не о всех вас глаголю: Аз (бо) вем, ихже избрах: но да Писание сбудется: ядый со Мною хлеб воздвиже на Мя пяту свою.
Отселе глаголю вам, прежде даже не будет, да, егда будет, веру имете, яко Аз есмь.
Аминь, аминь глаголю вам: приемляй, аще кого послю, Мене приемлет: а приемляй Мене приемлет Пославшаго Мя.
Сия рек Иисус возмутися духом и свидетелствова и рече: аминь, аминь глаголю вам, яко един от вас предаст Мя.
Сзирахуся убо между собою ученицы, недоумеющеся, о ком глаголет.
Бе же един от ученик Его возлежя на лоне Иисусове, егоже любляше Иисус:
поману же сему Симон Петр вопросити, кто бы был, о немже глаголет.
Напад же той на перси Иисусовы, глагола Ему: Господи, кто есть?
Отвеща Иисус: той есть, емуже Аз омочив хлеб подам. И омочь хлеб, даде Иуде Симонову Искариотскому.
И по хлебе тогда вниде в онь сатана. Глагола убо ему Иисус: еже твориши, сотвори скоро.
Сего же никтоже разуме от возлежащих, к чесому рече ему.
Нецыи же мняху, понеже ковчежец имяше Иуда, яко глаголет ему Иисус: купи, еже требуем на праздник: или нищым да нечто даст.
Приим же он хлеб, абие изыде: бе же нощь. Егда изыде,
глагола Иисус: ныне прославися Сын Человеческий, и Бог прославися о Нем:
аще Бог прославися о Нем, и Бог прославит Его в Себе, и абие прославит Его.
Чадца, еще с вами мало есмь: взыщете Мене, и якоже рех Иудеом, яко аможе Аз иду, вы не можете приити: и вам глаголю ныне.
Заповедь новую даю вам, да любите друг друга: якоже возлюбих вы, да и вы любите себе:
о сем разумеют вси, яко Мои ученицы есте, аще любовь имате между собою.
Глагола Ему Симон Петр: Господи, камо идеши? Отвеща ему Иисус: аможе (Аз) иду, не можеши ныне по Мне ити: последи же по Мне идеши.
Глагола Ему Петр: Господи, почто не могу ныне по Тебе ити? (ныне) душу мою за Тя положу.
Отвеща ему Иисус: душу ли твою за Мя положиши? Аминь, аминь глаголю тебе: не возгласит алектор, дондеже отвержешися Мене трищи.