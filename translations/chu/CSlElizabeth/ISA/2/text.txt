Слово бывшее от Господа ко Исаии сыну Амосову о Иудеи и о Иерусалиме.
Яко будет в последния дни явлена гора Господня, и дом Божий на версе гор, и возвысится превыше холмов: и приидут к ней вси языцы.
И пойдут языцы мнози и рекут: приидите, и взыдем на гору Господню и в дом Бога Иаковля, и возвестит нам путь Свой, и пойдем по нему. От Сиона бо изыдет закон, и слово Господне из Иерусалима:
и судити будет посреде язык и изобличит люди многи: и раскуют мечы своя на орала и копия своя на серпы, и не возмет язык на язык меча, и не навыкнут ктому ратоватися.
И ныне, доме Иаковль, приидите, пойдем светом Господним.
Остави бо люди Своя, дом Иаковль: зане якоже из начала наполнися страна их волхвований, якоже иноплеменников, и чада многа иноплеменнича родишася им.
Наполнися бо страна их сребра и злата, и не бяше числа сокровищ их: и наполнися земля их коней, и не бяше числа колесниц их:
и наполнися земля мерзостей дел рук их, и поклонишася тем, яже сотвориша персты их:
и преклонися человек и смирися муж, и не претерплю им.
И ныне внидите в камение и скрыйтеся в землю от лица страха Господня и от славы крепости Его, егда востанет сокрушити землю.
Очи бо Господни высоцы, человек же смирен: и смирится высота человеческая, и возиесется Господь един в день оный.
День бо Господа Саваофа на всякаго досадителя и горделиваго, и на всякаго высокаго и величаваго, и смирятся:
и на всяк кедр Ливанский высоких и превознесенных и на всяко древо желудя Васанска,
и на всякую гору высокую и на всякий холм высокий,
и на всякий столп высок и на всякую стену высокую,
и на всякий корабль морский и на всяко видение доброты кораблей.
И смирится всякий человек, и падется высота человеча, и вознесется Господь един в день оный.
И рукотвореная вся скрыют,
внесше в пещеры и в разселины камений и в вертепы земныя, от лица страха Господня и от славы крепости Его, егда востанет сокрушити землю.
В день бо оный изринет человек мерзости своя златыя и сребряныя, яже сотвориша, да покланяются суетным и нетопырем,
еже внити в вертепы твердаго камене и в разселины камений, от лица страха Господня и от славы крепости Его, егда востанет сокрушити землю.
Оставите (убо) вам человека, емуже есть дыхание в ноздрех его: яко в чем вменися сей?