В лето осмонадесятое Навуходоносор царь сотвори тело злато, высота его лактий шестидесяти и широта его лактий шести, и постави е на поли Деире во стране Вавилонстей.
И посла (Навуходоносор царь) собрати ипаты и воеводы и местоначалники, вожди же и мучители, и сущыя на властех и вся князи стран, приити на обновление кумира, егоже постави Навуходоносор царь.
И собрашася местоначалницы, ипатове, воеводы, вождеве, мучителие велицыи, иже над властьми, и вси началницы стран на обновление тела, еже постави Навуходоносор царь: и сташа пред телом, еже постави Навуходоносор царь.
И проповедник вопияше со крепостию: вам глаголется, народи, людие, племена, языцы:
в оньже час аще услышите глас трубы, свирели же и гусли, самвики же и псалтири и согласия, и всякаго рода мусикийска, падающе покланяйтеся телу златому, еже постави Навуходонсор царь:
и иже аще не пад поклонится, в той час ввержен будет в пещь огнем горящую.
И бысть егда услышаша людие глас трубы, свирели же и гусли, самвики же и псалтири и согласия, и всякаго рода мусикийска, падающе вси людие, племена, языцы, покланяхуся телу златому, еже постави Навуходоносор царь.
Тогда приступиша мужие Халдейстии и оболгаша Иудеев,
отвещавше реша Навуходоносору цареви: царю, во веки живи:
ты, царю, положил еси повеление, да всяк человек, иже аще услышит глас трубы, свирели же и гусли, самвики же и псалтири и согласия, и всякаго рода мусикийска,
и не пад поклонится телу златому, ввержен будет в пещь огнем горящую.
Суть убо мужие Иудее, ихже поставил еси над делы страны Вавилионския, Седрах, Мисах и Авденаго, иже не послушаша заповеди твоея, царю, и богом твоим не служат и телу златому, еже поставил еси, не покланяются.
Тогда Навуходоносор в ярости и гневе рече привести Седраха, Мисаха и Авденаго. И приведени быша пред царя.
И отвеща Навуходоносор и рече им: аще воистинну, Седрах, Мисах и Авденаго, богом моим не служите и телу златому, еже поставих, не покланяетеся?
Ныне убо аще есте готови, да егда услышите глас трубы, свирели же и гусли, самвики же и псалтири и согласия, и всякаго рода мусикийска, падше поклонитеся телу златому, еже сотворих: аще же не поклонитеся, в той час ввержени будете в пещь огнем горящую: и кто есть Бог, иже измет вы из руки моея?
И отвещаша Седрах, Мисах и Авденаго, глаголюще царю Навуходоносору: не требе нам о глаголе сем отвещати тебе:
есть бо Бог наш на небесех, Емуже мы служим, силен изяти нас от пещи огнем горящия и от руку твоею избавити нас, царю:
аще ли ни, ведомо да будет тебе, царю, яко богом твоим не служим и телу златому, еже поставил еси, не кланяемся.
Тогда Навуходоносор исполнися ярости, и зрак лица его изменися на Седраха, Мисаха и Авденаго, и рече: разжжите пещь седмерицею, дондеже до конца разгорится.
И мужем сильным крепостию рече: оковавше Седраха, Мисаха и Авденаго, вверзите в пещь огнем горящую.
Тогда мужие онии оковани быша с гащами своими и покрывалы, и сапогми и со одеждами своими, и ввержени быша посреде пещи огнем горящия.
Понеже глагол царев превозможе, и пещь разжжена бысть преизлишше: и мужей оных, иже ввергоша Седраха, Мисаха и Авденаго, уби пламень огненный.
И мужие тии трие, Седрах, Мисах и Авденаго, падоша посреде пещи огнем горящия оковани,
и хождаху посреде пламене поюще Бога и благословяще Господа.
И став с ними Азариа помолися сице и отверз уста своя посреде огня рече:
Благословен еси, Господи, Боже отец наших, хвально и прославлено имя Твое во веки,
яко праведен еси о всех, яже сотворил еси нам, и вся дела Твоя истинна, и прави путие Твои, и вси суди Твои истинни:
и судбы истинны сотворил еси по всем, яже навел еси на ны и на град святый отец наших Иерусалим: яко истиною и судом навел еси сия вся на ны грех ради наших.
Яко согрешихом и беззаконновахом отступивше от Тебе, и прегрешихом во всех,
и заповедий Твоих не послушахом, ниже соблюдохом, ниже сотворихом, якоже заповедал еси нам, да благо нам будет.
И вся, елика сотворил еси нам, и вся, елика навел еси на ны, истинным судом сотворил еси,
и предал еси нас в руки врагов беззаконных, мерзких отступников, и царю неправедну и лукавнейшу паче всея земли.
И ныне несть нам отверзти уст: студ и поношение быхом рабом Твоим и чтущым Тя.
Не предаждь убо нас до конца имене Твоего ради, и не разори завета Твоего,
и не отстави милости Твоея от, нас, Авраама ради возлюбленнаго от Тебе, и за Исаака раба Твоего и Израиля святаго Твоего,
имже глаголал еси умножити семя их, яко звезды небесныя и яко песок вскрай моря.
Яко, Владыко, умалихомся паче всех язык, и есмы смирени по всей земли днесь грех ради наших,
и несть во время сие князя и пророка и вожда, ниже всесожжения, ниже жертвы, ниже приношения, ниже кадила ни места, еже пожрети пред Тобою
и обрести милость: но душею сокрушенною и духом смиренным да прияти будем.
Яко во всесожжениих овних и юнчих и яко во тмах агнец тучных, тако да будет жертва наша пред Тобою днесь, и да совершится по Тебе, яко несть студа уповающым на Тя.
И ныне возследуем всем сердцем и боимся Тебе и ищем лица Твоего:
не посрами нас, но сотвори с нами по кротости Твоей и по множеству милости Твоея,
и изми нас по чудесем Твоим, и даждь славу имени Твоему, Господи.
И да посрамятся вси являющии рабом Твоим злая, и да постыдятся от всякия силы, и крепость их да сокрушится,
и да разумеют, яко Ты еси Господь Бог един и славен по всей вселенней.
И не престаша ввергшии их слуги царевы, жгуще пещь наффою и смолою, и изгребьими и хврастием:
и разливащеся пламень над пещию на лактий четыредесять девять,
и обыде и пожже, ихже обрете окрест пещи Халдейския.
Ангел же Господень сниде купно с сущими со Азариею в пещь
и оттрясе пламень огненный от пещи и сотвори среднее пещи яко дух росы шумящь: и не прикоснуся их отнюд огнь и не оскорби, ниже стужи им.
Тогда тии трие яко едиными усты пояху и благословляху и славляху Бога в пещи, глаголюще:
Благословен еси, Господи, Боже отец наших, и препетый и превозносимый во веки, и благословено имя славы Твоея святое, и препетое и превозносимое во веки.
Благословен еси во храме святыя славы Твоея, и препетый и превозносимый во веки.
Благословен еси, видяй бездны, седяй на Херувимех, и препетый и првозносимый во веки.
Благословен еси на престоле славы царствия Твоего, и препетый и превозносимый во веки.
Благословен еси на тверди небесней, и препетый и превозносимый во веки.
Благословите, вся дела Господня, Господа, пойте и превозносите Его во веки.
Благословите, Ангели Господни, Господа, пойте и превозносите Его во веки.
Благословите, небеса, Господа, пойте и превозносите Его во веки.
Благословите, воды вся, яже превыше небес, Господа, пойте и превозносите Его во веки.
Благословите, вся силы Господни, Господа, пойте и превозносите Его во веки.
Благословите, солнце и луна, Господа, пойте и превозносите Его во веки.
Благословите, звезды небесныя, Господа, пойте и превозносите Его во веки.
Благословите, всяк дождь и роса, Господа, пойте и превозносите Его во веки.
Благословите, вси дуси, Господа, пойте и превозносите Его во веки.
Благословите, огнь и вар, Господа, пойте и превозносите Его во веки.
Благословите, студь и зной, Господа, пойте и превозносите Его во веки.
Благословите, росы и иней, Господа, пойте и превозносите Его во веки.
Благословите, нощи и дние, Господа, пойте и превозносите Его во веки.
Благословите, свет и тма, Господа, пойте и превозносите Его во веки.
Благословите, лед и мраз, Господа, пойте и превозносите Его во веки.
Благословите, сланы и снези, Господа, пойте и превозносите Его во веки.
Благословите, молния и облацы, Господа, пойте и превозносите Его во веки.
Да благословит земля Господа, да поет и превозносит Его во веки.
Благословите, горы и холми, Господа, пойте и превозносите Его во веки.
Благословите, вся прозябающая на земли, Господа, пойте и превозносите Его во веки.
Благословите, источницы, Господа, пойте и превозносите Его во веки.
Благословите, моря и реки, Господа, пойте и превозносите Его во веки.
Благословите, кити и вся движущаяся в водах, Господа, пойте и превозносите Его во веки.
Благословите, вся птицы небесныя, Господа, пойте и превозносите Его во веки.
Благословите, зверие и вси скоти, Господа, пойте и превозносите Его во веки.
Благословите, сынове человечестии, Господа, пойте и превозиосите Его во веки.
Да благословит Израиль Господа, пойте и превозносите Его во веки.
Благословите, иерее Господни, Господа, пойте и превозносите Его во веки.
Благословите, раби Господни, Господа, пойте и превозносите Его во веки.
Благословите, дуси и души праведных, Господа, пойте и превозносите Его во веки.
Благословите, преподобнии и смиреннии сердцем, Господа, пойте и превозносите Его во веки.
Благословите, Ананиа, Азариа и Мисаил, Господа, пойте и превозносите Его во веки: яко изят ны от ада и спасе ны от руки смерти, и избави ны от среды пещи и горяща пламене, и от среды огня избави ны.
Исповедайтеся Господеви, яко благ, яко в век милость Его.
Благословите, вси чтущии Господа, Бога богов, пойте и исповедайтеся, яко во век милость Его.
Навуходоносор же слыша поющих их, и почудися, и воста со тщанием, и рече вельможам своим: не триех ли мужей ввергохом среде огня связаных? И реша цареви: воистинну, царю.
И рече царь: се, аз вижду мужы четыри разрешены и ходящя среде огня, и истления несть в них, и зрак четвертаго подобен сыну Божию.
Тогда прииде Навуходоносор ко устию пещи огнем разжженныя и рече: Седрах, Мисах, Авденаго, раби Бога Вышняго, изыдите и приидите. И изыдоша Седрах, Мисах, Авденаго от среды огня.
И собрашася князи и воеводы, и местоначалницы и вельможи царевы, и видяху мужей, яко не одоле огнь телесем их и власа главы их не опали, и ризы их не изменишася, и вони огненны не бяше в них.
И поклонися пред ними царь Богу, и отвеща Навуходоносор царь и рече: благословен Бог Седрахов, Мисахов и Авденаго, Иже посла Ангела Своего и изя отроки Своя, яко уповаша на Него: и слово царево премениша, и предаша телеса своя во огнь, яко да не послужат, ни поклонятся всякому богу иному, но точию Богу своему:
и аз заповедаю заповедь: вси людие, племя, язык, аще речет хулу на Бога Седрахова и Мисахова и Авденаго, в пагубу будут, и домове их в разграбление: понеже несть бога другаго, иже возможет избавити сице.
Тогда царь постави Седраха, Мисаха и Авденаго во стране Вавилонстей, и возвеличи их, и сподоби их старейшинства Иудеев всех сущих во царстве его.
Навуходоносор царь всем людем, племеном и языком сущым во всей земли, мир вам да умножится.
Знамения и чудеса, яже сотвори со мною Бог Вышний, угодно бысть предо мною возвестити вам,
коль великая и крепкая: царство Его царство вечное, и власть Его в роды и роды.