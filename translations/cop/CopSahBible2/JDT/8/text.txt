ⲁⲥⲥⲱⲧⲙ ⲇⲉ ϩⲛ ⲛⲉϩⲟⲟⲩ ⲉⲧⲙⲙⲁⲩ ⲛϭⲓ ⲓⲟⲩⲇⲓⲑ ⲧϣⲉⲉⲣⲉ ⲛⲙⲉⲣⲁⲣⲓ ⲡϣⲏⲣⲉ ⲛⲱⲝ ⲡϣⲏⲣⲉ ⲛⲓⲱⲥⲏⲫ ⲡϣⲏⲣⲉ ⲛⲟⲍⲉⲓⲏⲗ ⲡϣⲏⲣⲉ ⲛⲉⲗⲕⲓⲁ ⲡϣⲏⲣⲉ ⲛⲁⲛⲁⲛⲁⲓⲟⲩ ⲡϣⲏⲣⲉ ⲛⲅⲉⲇⲉⲱⲛ ⲡϣⲏⲣⲉ ⲛϩⲣⲁⲫⲁⲉⲓⲛ ⲡϣⲏⲣⲉ ⲛⲁⲭⲓⲧⲱⲃ ⲡϣⲏⲣⲉ ⲛϩⲏⲗⲓⲁⲥ ⲡϣⲏⲣⲉ ⲛⲭⲉⲗⲕⲓⲁⲥ ⲡϣⲏⲣⲉ ⲛⲉⲛⲁⲃ ⲡϣⲏⲣⲉ ⲛⲁⲑⲁⲛⲁⲏⲗ ⲡϣⲏⲣⲉ ⲛⲥⲁⲙⲁⲏⲗ ⲡϣⲏⲣⲉ ⲛⲥⲁⲣⲁⲥⲁⲇⲁⲓ ⲡϣⲏⲣⲉ ⲛⲓⲉⲥⲣⲁⲏⲗ</ab>
ⲁⲩⲱ ⲡⲉⲥϩⲁⲓ ⲡⲉ ⲙⲁⲛⲁⲥⲥⲏ ⲉⲃⲟⲗ ϩⲛ ⲧⲉⲥⲫⲩⲗⲏ ⲁⲩⲱ ⲧⲉⲥⲡⲁⲧⲣⲓⲁ ⲡⲁⲓ ⲉⲛⲧⲁϥⲙⲟⲩ ϩⲛ ⲛⲉϩⲟⲟⲩ ⲙⲡⲱϩⲥ ⲛⲉⲓⲱⲧ</ab>
ⲛⲛⲉϥⲁϩⲉ ⲅⲁⲣ ⲉⲣⲁⲧϥ ϩⲓϫⲛ ⲛⲉⲧⲙⲟⲩⲣ ⲛⲛⲉⲕⲛⲁⲁⲩ ϩⲛ ⲧⲥⲱϣⲉ ⲁⲩϣⲁⲣⲃⲁ ⲣⲉϩⲧⲧⲉϥⲁⲡⲉ ⲁϥⲛⲕⲟⲧⲕ ⲉϩⲣⲁⲓ ⲉϫⲙ ⲡⲉϥϭⲗⲟϭ ⲁϥⲙⲟⲩ ⲉϩⲣⲁⲓ ϩⲛ ⲃⲁⲓⲧⲩⲗⲟⲩⲁ ⲧⲉϥⲡⲟⲗⲓⲥ ⲁⲩⲧⲟⲙⲥϥ ⲙⲛ ⲛⲉϥⲉⲓⲟⲧⲉ ϩⲛ ⲧⲥⲱϣⲉ ⲉⲧϩⲛ ⲧⲙⲏⲧⲉ ⲛⲇⲱⲑⲁⲉⲓⲙ ⲙⲛ ⲃⲁⲗⲁⲙⲱⲛ</ab>
ⲁⲩⲱ ⲛⲉⲣⲉⲓⲟⲩⲇⲉⲓⲑ ϩⲙⲟⲟⲥ ϩⲙ ⲡⲉⲥⲏⲓ ⲉⲥⲟ ⲛⲭⲏⲣⲓⲁ ⲛϣⲟⲙⲧⲉ ⲛⲣⲟⲙⲡⲉ ⲙⲛ ϥⲧⲟⲟⲩ ⲛⲉⲃⲟⲧ</ab>
ⲉⲁⲥⲧⲁⲙⲓⲟ ⲛⲁⲥ ⲛⲟⲩϩⲃⲱ ϩⲓϫⲛ ⲧϫⲉⲛⲉⲡⲱⲣ ⲙⲡⲉⲥⲏⲓ ⲁⲩⲱ ⲁⲥⲕⲱ ⲛⲟⲩϭⲟⲟⲩⲛⲉ ϩⲓϫⲛ ⲧⲉⲥϯⲡⲉ ⲁⲩⲱ ⲛⲉⲣⲉⲛϩⲟⲉⲓⲧⲉ ⲛⲧⲉⲥⲙⲛⲧⲭⲏⲣⲁ ⲧⲟ ϩⲓⲱⲱⲥ</ab>
ⲛⲛⲉⲥⲛⲏⲥⲧⲉⲩⲉ ⲇⲉ ⲡⲉ ⲛⲛⲉϩⲟⲟⲩ ⲧⲏⲣⲟⲩ ⲛⲧⲉⲥⲙⲛⲧⲭⲏⲣⲁ ϣⲁⲧⲛ ⲛϩⲁⲑⲏ ⲛⲛⲥⲁⲃⲃⲁⲧⲟⲛ ⲁⲩⲱ ϩⲁⲑⲏ ⲛⲛⲥⲟⲩⲁ ⲙⲛ ⲛⲥⲟⲩⲁ ⲙⲛ ⲛϣⲁ ⲙⲛ ⲛⲉϩⲟⲟⲟⲩ ⲛⲟⲩⲛⲟϥ ⲙⲡⲏⲓ ⲙⲡⲓⲥⲣⲁⲏⲗ</ab>
ⲛⲛⲉⲛⲁⲛⲟⲩⲥ ⲇⲉ ⲡⲉ ϩⲙ ⲡⲉⲥϩⲟ ⲉⲙⲁⲧⲉ ⲁⲩⲱ ⲉⲛⲉⲛⲉⲥⲱⲥ ϩⲙ ⲡⲉⲥⲉⲓⲛⲉ ⲉⲙⲁⲧⲉ ⲁⲩⲱ ⲁⲙⲁⲛⲁⲥⲥⲏ ⲡⲉⲥϩⲁⲓ ϣⲱϫⲡ ⲛⲁⲥ ⲛⲟⲩⲛⲟⲩⲃ ⲙⲛ ⲟⲩϩⲁⲧ ⲁⲩⲱ ϩⲉⲛϩⲙϩⲁⲗ ⲛϩⲟⲟⲩⲧ ⲙⲛ ϩⲉⲛϩⲙϩⲁⲗ ⲛⲥϩⲓⲙⲉ ⲁⲩⲱ ϩⲉⲛⲧⲃⲛⲟⲟⲩⲉ ⲙⲛ ϩⲉⲛⲥⲱϣⲉ ⲁⲩⲱ ⲁⲥϭⲱ ⲉϩⲣⲁⲓ ⲉϫⲱⲟⲩ</ab>
ⲙⲡⲉⲗⲁⲁⲩ ⲧⲁⲩⲟ ⲉϩⲣⲁⲓ ⲉϫⲱⲥ ⲛⲟⲩϣⲁϫⲉ ⲙⲡⲟⲛⲏⲣⲟⲛ ⲉⲧⲉⲃⲉϫⲉ ⲛⲛⲉⲥⲣϩⲟⲧⲉ ϩⲏⲧϥ ⲙⲡⲛⲟⲩⲧⲉ ⲉⲙⲁⲧⲉ</ab>
ⲁⲩⲱ ⲁⲥⲥⲱⲧⲙ ⲉⲛϣⲁϫⲉ ⲉⲧϩⲟⲟⲩ ⲛⲧⲉⲡⲗⲁⲟⲥ ⲉⲛⲧⲁⲩϫⲟⲟⲩ ⲉϫⲙ ⲡⲁⲣⲭⲱⲛ ⲉⲧⲃⲉ ϫⲉ ⲁⲩⲣⲕⲟⲩⲓ ⲛϩⲏⲧ ϩⲙ ⲡⲧⲣⲉⲛⲉⲩⲙⲟⲟⲩ ⲥⲃⲏⲕ ⲁⲩⲱ ⲁⲥⲥⲱⲧⲙ ⲛϭⲓ ⲓⲟⲩⲇⲉⲓⲑ ⲉϣⲁϫⲉ ⲛⲓⲙ ⲉⲛⲧⲁϥϫⲟⲟⲩ ⲛⲁⲩ ⲛϭⲓ ⲟⲍⲉⲓⲁⲥ ⲛⲑⲉ ⲉⲛⲧⲁϥⲱⲣⲕ ⲛⲁⲩ ⲉϯ ⲛⲧⲡⲟⲗⲓⲥ ⲉϩⲣⲁⲓ ⲉⲧⲟⲟⲧⲟⲩ ⲛⲛⲁⲥⲥⲩⲣⲓⲟⲥ ⲙⲛⲛⲥⲁ ϯⲟⲩ ⲛϩⲟⲟⲩ</ab>
ⲁⲥϫⲟⲟⲩ ⲛⲧⲉⲥϩⲙϩⲁⲗ ⲧⲁⲓ ⲉⲧϩⲓϫⲛ ⲛⲉⲥϩⲩⲡⲁⲣⲭⲟⲛⲧⲁ ⲁⲥⲙⲟⲩⲧⲉ ⲉⲭⲁⲃⲣⲉⲓ ⲙⲛ ⲭⲁⲣⲙⲉⲓ ⲛⲉⲡⲣⲉⲥⲃⲩⲧⲉⲣⲟⲥ ⲛⲧⲉⲥⲡⲟⲗⲓⲥ</ab>
ⲁⲩⲉⲓ ϣⲁⲣⲟⲥ ⲡⲉϫⲁⲥ ⲛⲁⲩ ϫⲉ ⲥⲱⲧⲙ ⲉⲣⲟⲓ ⲛⲁⲣⲭⲱⲛ ⲛⲉⲧⲟⲩⲏϩ ϩⲛ ⲃⲁⲓⲧⲩⲗⲟⲩⲁ ⲉⲧⲃⲉ ϫⲉ ⲛϥⲥⲟⲩⲧⲱⲛ ⲁⲛ ⲛϭⲓ ⲡⲉⲧⲛϣⲁϫⲉ ⲉⲛⲧⲁⲧⲉⲧⲛⲧⲁⲩⲟϥ ⲙⲡⲉⲙⲧⲟ ⲉⲃⲟⲗ ⲙⲡⲗⲁⲟⲥ ϩⲙ ⲡⲟⲟⲩ ⲛϩⲟⲟⲩ ⲁⲩⲱ ⲁⲧⲉⲧⲛⲧⲁϩⲟ ⲉⲣⲁⲧϥ ⲙⲡⲁⲛⲁϣ ⲉⲛⲧⲁⲧⲉⲧⲛⲧⲁⲩⲟϥ ϩⲛ ⲧⲉⲧⲛⲙⲏⲧⲉ ⲙⲛ ⲡⲛⲟⲩⲧⲉ ⲁⲩⲱ ⲁⲧⲉⲧⲛϫⲟⲟⲥ ⲉϯ ⲛⲧⲡⲟⲗⲓⲥ ⲉϩⲣⲁⲓ ⲉⲧⲟⲟⲧⲟⲩ ⲛⲛⲉⲛϫⲓⲥⲉⲩ ⲉⲣϣⲁⲛⲧⲙⲡϫⲟⲉⲓⲥ ⲕⲱ ⲛⲟⲩⲃⲟⲏⲑⲓⲁ ⲛⲏⲧⲛ ϩⲣⲁⲓ ϩⲙ ⲡⲉⲓϩⲟⲟⲩ</ab>
ⲧⲉⲛⲟⲩ ϭⲉ ⲛⲧⲉⲧⲛⲛⲓⲙ ⲛⲧⲱⲧⲛ ⲉⲁⲧⲉⲧⲛⲡⲓⲣⲁⲍⲉ ⲙⲡⲛⲟⲩⲧⲉ ϩⲙ ⲡⲟⲟⲩ ⲛϩⲟⲟⲩ ⲁⲩⲱ ⲁⲧⲉⲧⲛⲁϩⲉⲣⲁⲧⲧⲏⲩⲧⲛ ϩⲁ ⲡⲛⲟⲩⲧⲉ ⲛⲧⲙⲏⲧⲉ ⲛⲛϣⲏⲣⲉ ⲛⲛⲣⲱⲙⲉ</ab>
ⲉⲁⲧⲉⲧⲛϩⲟⲧϩⲧ ⲙⲡϫⲟⲉⲓⲥ ⲡⲡⲁⲛⲧⲟⲕⲣⲁⲧⲱⲣ ⲉⲛⲧⲉⲧⲛⲁⲉⲓⲙⲉ ⲁⲛ ⲉⲗⲁⲁⲩ ϣⲁ ⲉⲛⲉϩ</ab>
ⲉⲧⲃⲉ ϫⲉ ⲡϣⲓⲕ ⲙⲡϩⲏⲧ ⲙⲡⲣⲱⲙⲉ ⲛⲧⲉⲧⲛⲁϩⲉ ⲉⲣⲟϥ ⲁⲛ ⲁⲩⲱ ⲛϣⲁϫⲉ ⲙⲡⲉϥϩⲏⲧ ⲛⲧⲉⲧⲛⲁⲧϫⲟⲟⲩ ⲁⲛ ⲁⲩⲱ ⲛⲁϣ ⲛϩⲉ ⲧⲉⲧⲛⲁϣϩⲉⲧϩⲧⲡⲛⲟⲩⲧⲉ ⲡⲉⲛⲧⲁϥⲧⲁⲙⲓⲉⲛⲁⲓ ⲧⲏⲣⲟⲩ ⲁⲩⲱ ⲧⲉⲧⲛⲁⲥⲟⲩⲛⲡⲉϥϩⲏⲧ ⲛⲧⲉⲧⲛⲉⲓⲙⲉ ⲉⲡⲉϥⲙⲟⲕⲙⲉⲕ ⲙⲡⲱⲣ ⲛⲁⲥⲛⲏⲩ ⲙⲡⲣϯⲛⲟⲩϭⲉ ⲙⲡϫⲟⲉⲓⲥ ⲡⲉⲛⲛⲟⲩⲧⲉ</ab>
ϫⲉ ⲉϥϣⲁⲛⲧⲙⲟⲩⲱϣ ⲉⲃⲟⲏⲑⲉⲓ ⲉⲣⲟⲛ ϩⲣⲁⲓ ϩⲙ ⲡϯⲟⲩ ⲛϩⲟⲟⲩ ⲛⲧⲟϥ ⲡⲉⲧⲉⲛⲟⲩⲧϥⲧⲉⲝⲟⲩⲥⲓⲁ ⲙⲙⲁⲩ ⲉⲃⲟⲏⲑⲉⲓ ⲉⲣⲟⲛ ϩⲛ ⲛⲉϩⲟⲟⲩ ⲉⲧⲉϩⲛⲁϥ ⲏ ⲉϥⲟⲧⲛ ⲉⲃⲟⲗ ⲙⲡⲉⲙⲧⲟ ⲉⲃⲟⲗ ⲛⲛⲉⲛϫⲓⲥⲉⲉⲩ</ab>
ⲛⲧⲱⲧⲛ ⲇⲉ ⲙⲡⲣⲥⲱϣⲧ ⲛⲛϣⲟϫⲛⲉ ⲙⲡϫⲟⲉⲓⲥ ⲡⲉⲛⲛⲟⲩⲧⲉ ϫⲉ ⲙⲉⲣⲉⲡⲛⲟⲩⲧⲉ ⲟ ⲛⲑⲉ ⲁⲛ ⲛⲟⲩⲣⲱⲙⲉ ⲉⲧⲣⲉⲩϭⲱⲛⲧ ⲉⲣⲟϥ ⲟⲩⲇⲉ ⲛⲑⲉ ⲁⲛ ⲛⲟⲩϣⲏⲣⲉ ⲛⲣⲱⲙⲉ ⲉⲧⲣⲉⲩϯϩⲁⲡ ⲉⲣⲟϥ</ab>
ⲉⲧⲃⲉ ϫⲉ ⲧⲛⲁⲉⲡⲓⲕⲁⲗⲉⲓ ⲙⲙⲟϥ ⲉⲩⲃⲟⲏⲑⲓⲁ ⲛⲁⲛ ⲉⲛϭⲉⲉⲧ ⲉⲡⲟⲩϫⲁⲓ ⲡⲉⲃⲟⲗϩⲓⲧⲟⲟⲧϥ ⲁⲩⲱ ϥⲛⲁⲥⲱⲧⲙ ⲡⲉ ⲉⲡⲉⲛϩⲣⲟⲟⲩ ⲉϣⲱⲡⲉ ⲉϩⲛⲁϥ</ab>
ⲉⲧⲃⲉ ϫⲉ ⲙⲡⲉⲟⲩⲟⲛ ⲧⲱⲟⲩⲛ ϩⲛ ⲧⲉⲛⲅⲉⲛⲉⲁ ⲟⲩⲇⲉ ⲛⲥⲉϣⲟⲟⲡ ⲁⲛ ϩⲙ ⲡⲟⲟⲩ ⲛϩⲟⲟⲩ ⲛϭⲓ ⲟⲩⲫⲩⲗⲏ ⲟⲩⲇⲉ ⲟⲩⲡⲁⲧⲣⲓⲁ ⲟⲩⲇⲉ ⲟⲩⲇⲏⲙⲟⲥ ⲟⲩⲇⲉ ⲟⲩⲡⲟⲗⲓⲥ ⲉⲃⲟⲗ ⲛϩⲏⲧⲛ ⲛⲁⲓ ⲉⲧϣⲙϣⲉ ⲛϩⲉⲛⲛⲟⲩⲧⲉ ⲛⲧⲁⲙⲓⲟ ⲛϭⲓϫ ⲕⲁⲧⲁ ⲑⲉ ⲉⲛⲧⲁⲥϣⲱⲡⲉ ϩⲛ ⲛⲉϩⲟⲟⲩ ⲛϣⲟⲣⲡ</ab>
ⲉⲧⲃⲉ ⲡⲁⲓ ⲁⲩϯ ⲛⲛⲉⲛⲉⲓⲟⲧⲉ ⲉϩⲣⲁⲓ ⲉⲧⲟⲟⲧⲥ ⲛⲧⲥⲏϥⲉ ⲁⲩⲱ ⲉⲩⲧⲱⲣⲡ ⲁⲩⲱ ⲁⲩϩⲉ ϩⲛ ⲟⲩⲛⲟϭ ⲛϩⲧⲟⲡ ⲙⲡⲉⲙⲧⲟ ⲉⲃⲟⲗ ⲛⲛⲉⲩϫⲓϫⲉⲉⲩ</ab>
ⲁⲛⲟⲛ ⲇⲉ ⲙⲡⲛⲥⲟⲩⲛⲕⲉⲛⲟⲩⲧⲉ ⲛⲃⲗⲗⲁϥ ⲉⲧⲃⲉ ⲡⲁⲓ ⲧⲛϩⲉⲗⲡⲓⲍⲉ ϫⲉ ⲛϥⲛⲁⲟⲃϣϥ ⲁⲛ ⲉⲣⲟⲛ ⲟⲩⲇⲉ ⲉⲡⲉⲛⲅⲉⲛⲟⲥ</ab>
ⲉⲧⲃⲉ ϫⲉ ⲉⲩϣⲁⲛϫⲓⲧⲛ ⲡⲉ ϩⲓ ⲛⲁⲓ ⲥⲉⲛⲁⲡⲱⲣⲕ ⲡⲉ ⲛϯⲟⲩⲇⲁⲓⲁ ⲧⲏⲣⲥ ⲁⲩⲱ ⲥⲉⲛⲁϣⲱⲗ ⲡⲉ ⲙⲡⲉⲛⲙⲁ ⲉⲧⲟⲩⲁⲁⲃ ⲛϥϣⲓⲛⲉ ⲛⲥⲁⲡⲉⲩϫⲱϩⲙ ⲉⲃⲟⲗ ϩⲙ ⲡⲉⲛⲥⲛⲟϥ</ab>
ⲁⲩⲱ ⲡϩⲱⲃⲧ ⲛⲛⲉⲛⲥⲛⲏⲩ ⲙⲛⲧⲁⲓⲭⲙⲁⲗⲱⲥⲓⲁ ⲙⲡⲕⲁϩ ⲙⲛⲡϣⲱϥ ⲛⲧⲉⲛⲕⲗⲏⲣⲟⲛⲟⲙⲓⲁ ϥⲛⲁⲕⲧⲟϥ ⲉϩⲣⲁⲓ ⲉϫⲛ ⲧⲉⲛⲁⲡⲉ ϩⲛ ⲛϩⲉⲑⲛⲟⲥ ⲉⲧⲛⲁⲣϩⲙϩⲁⲗ ϩⲣⲁⲓ ⲛϩⲏⲧⲟⲩ ⲁⲩⲱ ⲧⲛⲛⲁϣⲱⲡⲉ ⲉⲩϫⲣⲟⲡ ⲙⲛ ⲟⲩⲛⲟϭⲛⲉϭ ⲙⲡⲉⲙⲧⲟ ⲉⲃⲟⲗ ⲛⲛⲉⲧⲛⲁϫⲡⲟⲛ ⲛⲁⲩ</ab>
ϫⲉ ⲛⲧⲉⲛⲙⲛⲧϩⲙϩⲁⲗ ⲛⲁⲥⲟⲟⲩⲧⲛ ⲁⲛ ⲡⲉ ⲉⲩϩⲙⲟⲧ ⲁⲗⲗⲁ ⲡϫⲟⲉⲓⲥ ⲡⲉⲛⲛⲟⲩⲧⲉ ⲛⲁⲕⲁⲁⲥ ⲡⲉ ⲉⲩⲥⲱϣ</ab>
ⲧⲉⲛⲟⲩ ϭⲉ ⲛⲉⲥⲛⲏⲩ ⲙⲁⲣⲉⲛⲧⲁⲙⲉ ⲛⲉⲛⲥⲛⲏⲩ ⲉⲧⲃⲉ ϫⲉ ⲉⲣⲉⲧⲉⲩⲯⲩⲭⲏ ⲁϣⲉ ⲛϩⲏⲧⲛ ⲁⲩⲱ ⲙⲡⲉⲧⲟⲩⲁⲁⲃ ⲙⲛ ⲡⲏⲓ ⲙⲡⲉⲩⲑⲩⲥⲓⲁⲥⲧⲏⲣⲓⲟⲛ ⲉⲩⲧⲁϫⲣⲏⲩ ⲉϩⲣⲁⲓ ⲉϫⲱⲛ</ab>
ⲛⲃⲗⲗⲛⲁⲓ ⲧⲏⲣⲟⲩ ⲙⲁⲣⲉⲛϣⲡϩⲙⲟⲧ ⲛⲧⲛⲡϫⲟⲉⲓⲥ ⲡⲉⲛⲛⲟⲩⲧⲉ ⲡⲁⲓ ⲉⲧⲡⲓⲣⲁⲍⲉ ⲙⲙⲟⲛ ⲕⲁⲧⲁ ⲛⲉⲛⲉⲓⲟⲧⲉ</ab>
ⲁⲣⲓⲡⲙⲉⲉⲩⲉ ⲛⲛⲉⲛⲧⲁϥⲁⲁⲩ ⲛⲁⲃⲣⲁϩⲁⲙ ⲁⲩⲱ ⲛⲉⲛⲧⲁϥⲡⲓⲣⲁⲍⲉ ⲛⲓⲥⲁⲁⲕ ⲛϩⲏⲧⲟⲩ ⲙⲛ ⲛⲉⲛⲧⲁⲩϣⲱⲡⲉ ⲛⲓⲁⲕⲱⲃ ϩⲛ ⲧⲙⲉⲥⲟⲡⲟⲧⲁⲙⲓⲁ ⲛⲧⲥⲩⲣⲓⲁ ⲉϥⲙⲟⲟⲛⲉ ⲛⲛⲉⲥⲟⲟⲩ ⲛⲗⲁⲃⲁⲛ ⲡⲥⲟⲛ ⲛⲧⲉϥⲙⲁⲁⲩ</ab>
ϫⲉ ⲕⲁⲧⲁ ⲑⲉ ⲉⲛⲧⲁϥⲡⲓⲣⲁⲍⲉ ⲛⲛⲏ ⲉⲩϩⲟⲧϩⲧ ⲙⲡⲉⲩϩⲏⲧ ⲁⲛⲟⲛ ϩⲱⲱⲛ ⲉϥϫⲓⲕⲃⲁ ⲙⲙⲟⲛ ⲁⲛ ⲁⲗⲗⲁ ⲉⲣⲉⲡϫⲟⲉⲓⲥ ⲙⲁⲍⲧⲓⲅⲟⲩ ⲛⲛⲉⲧϩⲏⲛ ⲉⲣⲟϥ ⲉⲩⲥⲃⲱ</ab>
ⲡⲉϫⲁϥ ⲇⲉ ⲛⲁⲥ ⲛϭⲓ ⲟⲍⲉⲓⲁⲥ ϫⲉ ⲛⲉⲛⲧⲁϫⲟⲟⲩ ⲧⲏⲣⲟⲩ ⲉⲛⲧⲁϫⲟⲟⲩ ϩⲛⲟⲩϩⲏⲧ ⲉⲛⲁⲛⲟⲩϥ ⲁⲩⲱ ⲙⲛⲡⲉⲧⲛⲁϯⲟⲩⲃⲉ ⲛⲟⲩϣⲁϫⲉ</ab>
ϫⲉ ⲉⲣⲉⲧⲟⲩⲥⲟⲫⲓⲁ ⲟⲩⲏⲛϩ ⲉⲃⲟⲗ ⲁⲛ ϩⲙ ⲡⲟⲟⲩ ⲛϩⲟⲟⲩ ⲁⲗⲗⲁ ⲉϫⲓⲛ ⲛⲉϩⲟⲟⲩ ⲛϣⲟⲣⲡ ⲁϥⲉⲓⲙⲉ ⲛϭⲓ ⲡⲗⲁⲟⲥ ⲧⲏⲣϥ ⲉⲧⲟⲩⲙⲛⲧⲣⲙⲛϩⲏⲧ ⲕⲁⲧⲁ ⲑⲉ ϫⲉ ⲟⲩⲁⲅⲁⲑⲟⲛ ⲡⲉ ⲡⲉⲡⲗⲁⲥⲙⲁ ⲙⲡⲟⲩϩⲏⲧ</ab>
ⲁⲗⲗⲁ ⲁⲡⲗⲁⲟⲥ ⲉⲓⲃⲉ ⲉⲙⲁⲧⲉ ⲁⲩⲁⲛⲁⲅⲕⲁⲍⲉ ⲙⲙⲟⲛ ⲉⲉⲓⲣⲉ ⲕⲁⲧⲁ ⲑⲉ ⲉⲛⲧⲁⲛϣⲁϫⲉ ⲛⲙⲙⲁⲩ ⲁⲩⲱ ⲁⲩⲉⲓⲛⲉ ⲉϩⲣⲁⲓ ⲉϫⲱⲛ ⲛⲟⲩⲁⲛⲁϣ ⲡⲁⲓ ⲉⲧⲛⲁϣⲡⲁⲣⲁⲃⲁ ⲙⲙⲟϥ ⲁⲛ</ab>
ⲧⲉⲛⲟⲩ ϭⲉ ⲥⲟⲡⲥ ϩⲁⲣⲟⲛ ϫⲉ ⲛⲧⲉⲟⲩⲥϩⲓⲙⲉ ⲛⲣⲉϥϣⲙϣⲉⲛⲟⲩⲧⲉ ⲁⲩⲱ ⲡϫⲟⲉⲓⲥ ⲛⲁⲧⲛⲛⲟⲟⲩ ⲙⲡϩⲟⲩⲙⲡⲉ ⲛϥⲧⲣⲉⲛⲉⲛϣⲏⲓ ⲙⲟⲩϩ ⲛⲧⲉⲧⲙⲱϫⲛ ϭⲉ</ab>
ⲡⲉϫⲁⲥ ⲇⲉ ⲛⲁⲩ ⲛϭⲓ ⲓⲟⲩⲇⲉⲓⲑ ϫⲉ ⲥⲱⲧⲙ ⲉⲣⲟⲓ ⲁⲩⲱ ϯⲛⲁⲉⲓⲣⲉ ⲛⲟⲩϩⲱⲃ ⲡⲁⲓ ⲉⲧⲛⲁⲣⲥⲟⲉⲓⲧ ⲉϩⲉⲛϫⲱⲙ ⲛⲛϣⲏⲣⲉ ⲙⲡⲉⲛⲅⲉⲛⲟⲥ</ab>
ⲛⲧⲉⲧⲛⲛⲁⲁϩⲉⲣⲁⲧⲧⲏⲩⲧⲛ ϩⲓϫⲛ ⲧⲡⲩⲗⲏ ⲛⲧⲉⲓⲟⲩϣⲏ ⲁⲩⲱ ⲁⲛⲟⲕ ϯⲛⲁⲃⲱⲕ ⲉⲃⲟⲗ ⲙⲛⲧⲁϩⲙϩⲁⲗ ⲁⲩⲱ ϩⲣⲁⲓ ϩⲛ ⲛⲉϩⲟⲟⲩ ⲛⲁⲓ ⲉⲛⲧⲁⲧⲉⲧⲛϫⲟⲟⲩ ϫⲉ ⲙⲛⲛⲥⲱⲟⲩ ⲧⲛⲛⲁϯ ⲛⲧⲡⲟⲗⲓⲥ ⲉϩⲣⲁⲓ ⲉⲧⲟⲟⲧⲟⲩ ⲛⲛⲉⲛϫⲓϫⲉⲉⲩ ⲡϫⲟⲉⲓⲥ ⲛⲁϭⲙⲡϣⲓⲛⲉ ⲙⲡⲓⲥⲣⲁⲏⲗ ϩⲣⲁⲓ ϩⲛ ⲧⲁϭⲓϫ</ab>
ⲛⲧⲱⲧⲛ ⲇⲉ ⲛⲛⲉⲧⲛϩⲟⲧϩⲧ ⲙⲡⲁϩⲱⲃ ⲛϯⲛⲁϫⲟⲟϥ ⲅⲁⲣ ⲁⲛ ⲉⲣⲱⲧⲛ ϣⲁⲛϯϫⲱⲕ ⲉⲃⲟⲗ ⲛⲛⲉϯⲛⲁⲁⲁⲩ</ab>
ⲡⲉϫⲁϥ ⲇⲉ ⲛⲁⲥ ⲛϭⲓ ⲟⲍⲉⲓⲁⲥ ⲙⲛ ⲛⲁⲣⲭⲱⲛ ϫⲉ ⲃⲁⲕ ϩⲛ ⲟⲩⲉⲓⲣⲏⲛⲏ ⲁⲩⲱ ⲡϫⲟⲉⲓⲥ ⲡⲉⲛⲛⲟⲩⲧⲉ ϩⲓϩⲏ ⲙⲙⲟ ⲉⲩϫⲓⲕⲃⲁ ⲛⲛⲉⲛϫⲁϫⲉ</ab>
ⲁⲩⲕⲧⲟⲟⲩ ⲇⲉ ⲉⲃⲟⲗ ϩⲛ ⲧⲉⲥⲕⲏⲛⲏ ⲁⲩⲃⲱⲕ ⲉⲃⲟⲗ ⲉⲛⲉⲩⲙⲁ ⲉⲧⲧⲏϣ ⲛⲁⲩ</ab>