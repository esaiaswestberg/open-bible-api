ⲛϯⲛⲁⲕⲁⲣⲱⲓ ⲁⲛ ⲉⲧⲃⲉ ⲥⲓⲱⲛ ⲁⲩⲱ ⲛϯⲛⲁⲕⲁⲧⲟⲟⲧ ⲉⲃⲟⲗ ⲁⲛ ⲉⲧⲃⲉ ⲑⲓⲉⲣⲟⲩⲥⲁⲗⲏⲙ ϣⲁⲛⲧⲉ ⲧⲁⲇⲓⲕⲁⲓⲟⲥⲩⲛⲏ ⲉⲓ ⲉⲃⲟⲗ ⲛⲑⲉ ⲙⲡⲟⲩⲟⲉⲓⲛ ⲁⲩⲱ ⲡⲁⲟⲩϫⲁⲓ ⲛⲁⲙⲟⲩϩ ⲛⲑⲉ ⲛⲟⲩⲗⲁⲙⲡⲁⲥ</ab>
ⲁⲩⲱ ⲛϩⲉⲑⲛⲟⲥ ⲛⲁⲛⲁⲩ ⲉⲧⲟⲩⲇⲓⲕⲁⲓⲟⲥⲩⲛⲏ ⲁⲩⲱ ⲛⲣⲣⲱⲟⲩ ⲉⲡⲟⲩⲉⲟⲟⲩ ⲁⲩⲱ ⲧⲉⲛⲁⲙⲟⲩⲧⲉ ⲉⲡⲟⲩⲣⲁⲛ ⲛⲃⲣⲣⲉ ⲉⲧⲉⲣⲉⲡϫⲟⲉⲓⲥ ⲛⲁⲙⲟⲩⲧⲉ ⲉⲣⲟ ⲙⲙⲟϥ</ab>
ⲁⲩⲱ ⲧⲉⲛⲁϣⲱⲡⲉ ⲛⲕⲗⲟⲙ ⲛⲥⲁ ϩⲛ ⲧϭⲓϫ ⲙⲡϫⲟⲉⲓⲥ ⲁⲩⲱ ⲛϭⲣⲏⲡⲉ ⲙⲙⲛⲧⲣⲣⲟ ϩⲛ ⲧϭⲓϫ ⲙⲡⲟⲩⲛⲟⲩⲧⲉ</ab>
ⲁⲩⲱ ⲥⲉⲛⲁⲙⲟⲩⲧⲉ ⲉⲣⲟ ⲁⲛ ϫⲓⲛ ⲙⲡⲉⲓⲛⲁⲩ ϫⲉ ⲧⲉⲛⲧⲁⲩⲕⲁⲁⲥ ⲛⲥⲱϥ ⲁⲩⲱ ⲛⲧⲟ ⲛⲥⲉⲛⲁⲙⲟⲩⲧⲉ ⲁⲛ ⲉⲡⲟⲩⲕⲁϩ ϫⲉ ⲡϫⲁⲓⲉ ⲛⲧⲟ ⲅⲁⲣ ⲥⲉⲛⲁⲙⲟⲩⲧⲉ ⲉⲣⲟ ϫⲉ ⲡⲁⲟⲩⲱϣ ⲁⲩⲱ ⲡⲟⲩⲕⲁϩ ϫⲉ ⲧⲟⲓⲕⲟⲩⲙⲉⲛⲏ</ab>
ⲁⲩⲱ ⲛⲑⲉ ⲛⲟⲩϩⲣϣⲓⲣⲉ ⲉϥⲟⲩⲏϩ ⲙⲛ ⲟⲩⲡⲁⲣⲑⲉⲛⲟⲥ ⲧⲁⲓ ⲧⲉ ⲑⲉ ⲉⲧⲉⲣⲉⲛⲟⲩϣⲏⲣⲉ ⲛⲁⲟⲩⲱϩ ⲛⲙⲙⲉ ⲁⲩⲱ ⲛⲑⲉ ⲉϣⲁⲣⲉⲟⲩⲡⲁⲧϣⲉⲗⲉⲉⲧ ⲉⲩⲫⲣⲁⲛⲉ ⲉϫⲛ ⲧⲉϥϣⲉⲗⲉⲉⲧ ⲧⲁⲓ ⲧⲉ ⲑⲉ ⲉⲧⲉⲣⲉⲡϫⲟⲉⲓⲥ ⲛⲁⲉⲩⲫⲣⲁⲛⲉ ⲉϩⲣⲁⲓ ⲉϫⲱ</ab>
ⲁⲩⲱ ⲁⲓⲥⲙⲓⲛⲉ ⲛⲉ ⲛϩⲉⲛⲣⲉϥⲁⲣⲉϩ ⲉϩⲣⲁⲓ ⲉϫⲛ ⲛⲟⲩⲥⲟⲃⲧ ⲑⲓⲉⲣⲟⲩⲥⲁⲗⲏⲙ ⲙⲡⲉϩⲟⲟⲩ ⲧⲏⲣϥ ⲙⲛ ⲧⲉⲩϣⲏ ⲧⲏⲣⲥ ⲛⲁⲓ ⲉⲧⲉⲛⲥⲉⲛⲁⲕⲁⲣⲱⲟⲩ ⲁⲛ ⲛⲟⲩⲟⲉⲓϣ ⲛⲓⲙ ⲉⲩⲉⲓⲣⲉ ⲙⲡⲙⲉⲉⲩⲉ ⲙⲡϫⲟⲉⲓⲥ</ab>
ⲙⲛⲡⲉⲧⲉⲓⲛⲉ ⲅⲁⲣ ⲙⲙⲱⲧⲛ ⲉⲣϣⲁⲛⲑⲓⲉⲣⲟⲩⲥⲁⲗⲏⲙ ⲥⲟⲟⲩⲧⲛ ⲛⲥⲉⲓⲣⲉ ⲛⲟⲩϣⲟⲩϣⲟⲩ ϩⲓϫⲙ ⲡⲕⲁϩ</ab>
ⲁⲡϫⲟⲉⲓⲥ ⲱⲣⲕ ⲙⲡⲉϥⲉⲟⲟⲩ ⲁⲩⲱ ⲛⲧϭⲟⲙ ⲙⲡⲉϥϭⲃⲟⲓ ϫⲉ ⲉⲛⲉϯⲛⲁϯ ϫⲓⲛ ⲧⲉⲛⲟⲩ ⲙⲡⲟⲩⲥⲟⲩⲟ ⲙⲛ ⲛⲟⲩϩⲣⲏⲩⲉ ⲛⲛⲟⲩϫⲁϫⲉ ⲁⲩⲱ ϫⲉ ⲉⲛⲉⲟⲩⲛϣⲙⲙⲟ ϫⲓⲛ ⲧⲉⲛⲟⲩ ⲛⲁⲥⲉⲡⲟⲩⲏⲣⲡ ⲉⲛⲧⲁϣⲡϩⲓⲥⲉ ⲉⲣⲟϥ</ab>
ⲁⲗⲗⲁ ⲛⲉⲧⲥⲱⲟⲩϩ ⲙⲙⲟⲟⲩ ⲉϩⲟⲩⲛ ⲛⲉⲧⲛⲁⲟⲩⲟⲙⲟⲩ ⲁⲩⲱ ⲛⲥⲉⲥⲙⲟⲩ ⲉⲡϫⲟⲉⲓⲥ ⲁⲩⲱ ⲛⲉⲧⲥⲱⲟⲩϩ ⲙⲙⲟⲟⲩ ⲉϩⲟⲩⲛ ⲛⲉⲧⲛⲁⲥⲟⲟⲩ ⲛⲥⲉⲟⲩⲟⲙⲟⲩ ϩⲣⲁⲓ ϩⲛ ⲛⲁⲁⲩⲗⲏ ⲉⲧⲟⲩⲁⲁⲃ</ab>
ⲃⲱⲕ ⲉϩⲟⲩⲛ ϩⲓⲧⲛ ⲛⲁⲡⲩⲗⲏ ⲛⲧⲉⲧⲛⲥⲙⲛϩⲓⲏ ⲙⲡⲁⲗⲁⲟⲥ ⲛⲧⲉⲧⲛⲛⲟⲩϫⲉ ⲉⲃⲟⲗ ⲛⲛⲱⲛⲉ ⲉⲧϩⲓⲧⲉϩⲓⲏ ϥⲓ ⲛⲟⲩⲙⲁⲉⲓⲛ ⲉⲛϩⲉⲑⲛⲟⲥ</ab>
ⲉⲓⲥ ⲡϫⲟⲉⲓⲥ ⲅⲁⲣ ⲁϥⲧⲣⲉϥⲥⲱⲧⲙ ϫⲓⲛ ⲁⲣⲏϫϥ ⲙⲡⲕⲁϩ ⲁϫⲓⲥ ⲛⲧϣⲉⲉⲣⲉ ⲛⲥⲓⲱⲛ ϫⲉ ⲉⲓⲥ ⲡⲟⲩⲥⲱⲧⲏⲣ ⲛⲏⲩ ⲛⲉ ⲉⲣⲉⲡⲉϥⲃⲉⲕⲉ ⲛⲧⲟⲟⲧϥ ⲁⲩⲱ ⲉⲣⲉⲡⲉϥϩⲱⲃ ϩⲁⲧⲉϥϩⲏ</ab>
ⲁⲩⲱ ϥⲛⲁⲙⲟⲩⲧⲉ ⲉⲣⲟϥ ⲛⲟⲩⲗⲁⲟⲥ ⲉϥⲟⲩⲁⲁⲃ ⲉⲁⲩⲥⲟⲧϥ ϩⲓⲧⲙ ⲡϫⲟⲉⲓⲥ ⲛⲧⲟ ⲇⲉ ⲥⲉⲛⲁⲙⲟⲩⲧⲉ ⲉⲣⲟ ϫⲉ ⲧⲡⲟⲗⲓⲥ ⲉⲧⲟⲩϣⲓⲛⲉ ⲛⲥⲱⲥ ⲁⲩⲱ ⲧⲉⲛⲧⲁⲩⲕⲁⲁⲥ ⲁⲛ</ab>