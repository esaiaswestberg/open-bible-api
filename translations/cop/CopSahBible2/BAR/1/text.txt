ⲁⲩⲱ ⲛⲁⲓ ⲛⲉ ⲛϣⲁϫⲉ ⲙⲡϫⲱⲱⲙⲉ ⲉⲛⲧⲁϥⲥⲁϩϥ ⲛϭⲓ ⲃⲁⲣⲟⲩⲭ ⲡϣⲏⲣⲉ ⲛⲛⲏⲣⲓⲁⲥ ⲡϣⲏⲣⲉ ⲛⲥⲉⲇⲉⲕⲓⲁⲥ ⲡϣⲏⲣⲉ ⲛⲁⲥⲁⲇⲓⲁⲥ ⲡϣⲏⲣⲉ ⲛⲭⲉⲗⲕⲓⲁⲥ ϩⲣⲁⲓ ϩⲛ ⲧⲃⲁⲃⲩⲗⲱⲛ</ab>
ϩⲛ ⲧⲙⲉϩϯ ⲛⲣⲟⲙⲡⲉ ⲛⲥⲟⲩ ⲥⲁϣϥ ⲙⲡⲉⲃⲟⲧ ⲙⲡⲉⲟⲩⲟⲉⲓϣ ⲉⲛⲧⲁⲛⲉⲭⲁⲗⲇⲁⲓⲟⲥ ϫⲓ ⲛⲑⲓⲏⲙ ⲁⲩⲱ ⲁⲩⲣⲟⲭϩⲥ ϩⲛ ⲟⲩⲕⲱϩⲧ</ab>
ⲁⲩⲱ ⲁⲃⲁⲣⲟⲩⲭ ⲱϣ ⲛⲛϣⲁϫⲉ ⲙⲡⲉⲓϫⲱⲱⲙⲉ ⲉⲙⲙⲁⲁϫⲉ ⲛⲓⲉⲭⲟⲛⲓⲁⲥ ⲡϣⲏⲣⲉ ⲛⲓⲱⲁⲕⲉⲓⲙ ⲡⲣⲣⲟ ⲡⲓⲟⲩⲇⲁ ⲁⲩⲱ ⲉⲙⲙⲁⲁϫⲉ ⲛⲟⲩⲟⲛ ⲛⲓⲙ ⲉⲃⲟⲗ ϩⲛ ⲛⲁ ⲡⲗⲁⲟⲥ ⲉⲧⲛⲏⲟⲩ ⲉϩⲟⲩⲛ ⲉⲣⲁⲧϥ ⲙⲡϫⲱⲱⲙⲉ</ab>
ⲁⲩⲱ ⲉⲛⲙⲁⲁϫⲉ ⲛⲛⲇⲩⲛⲁⲧⲟⲥ ⲙⲛ ⲛϣⲏⲣⲉ ⲛⲛⲉⲣⲱⲟⲩ ⲁⲩⲱ ⲉⲛⲙⲁⲁϫⲉ ⲛⲛⲉⲡⲣⲉⲥⲃⲩⲧⲉⲣⲟⲥ ⲁⲩⲱ ⲉⲛⲙⲁⲁϫⲉ ⲙⲡⲗⲁⲟⲥ ⲧⲏⲣϥ ϫⲓⲛ ⲡⲉⲩⲕⲟⲩⲓ ϣⲁ ⲡⲉⲩⲛⲟϭ ⲟⲩⲟⲛ ⲛⲓⲙ ⲉⲧϣⲟⲟⲡ ϩⲛ ⲧⲃⲁⲃⲩⲗⲱⲛ ϩⲣⲁⲓ ϩⲓϫⲙ ⲡⲓⲉⲣⲟ ⲛⲥⲟⲩⲇ</ab>
ⲁⲩⲣⲓⲙⲉ ⲁⲩⲛⲏⲥⲧⲉⲩⲉ ⲁⲩⲉⲓⲣⲉ ⲛⲟⲩϣⲗⲏⲗ ⲙⲡⲉⲙⲧⲟ ⲉⲃⲟⲗ ⲙⲡϫⲟⲉⲓⲥ</ab>
ⲁⲩⲱ ⲁⲩⲥⲱⲟⲩϩ ⲉϩⲟⲩⲛ ⲛⲟⲩϩⲁⲧ ⲕⲁⲧⲁ ⲧϭⲟⲙ ⲙⲡⲟⲩⲁ ⲡⲟⲩⲁ ϩⲛ ⲧⲉϥϭⲓϫ</ab>
ⲁⲩⲱ ⲁⲩϫⲟⲟⲩⲥⲉ ⲉⲑⲓⲏⲙ ϣⲁ ⲓⲱⲁⲕⲉⲓⲙ ⲡϣⲏⲣⲉ ⲛⲭⲉⲗⲕⲓⲁⲥ ⲡϣⲏⲣⲉ ⲛⲥⲉⲗⲱⲙ ⲡⲟⲩⲏⲏⲃ ⲁⲩⲱ ϣⲁ ⲛⲟⲩⲏⲏⲃ ⲁⲩⲱ ϣⲁ ⲡⲗⲁⲟⲥ ⲧⲏⲣϥ ⲡⲉⲛⲧⲁⲩϭⲛⲧϥ ⲛⲙⲙⲁⲩ ϩⲛ ⲑⲓⲏⲙ</ab>
ϩⲙ ⲡⲧⲣⲉϥϫⲓ ⲛⲛⲉⲥⲕⲉⲩⲏ ⲙⲡⲏⲓ ⲙⲡϫⲟⲉⲓⲥ ⲛⲉⲛⲧⲁⲩⲛⲧⲟⲩ ⲉⲃⲟⲗ ϩⲙ ⲡⲉⲣⲡⲉ ⲉⲕⲧⲟⲟⲩ ⲉⲡⲕⲁϩ ⲛⲓⲟⲩⲇⲁ ϩⲛ ⲥⲟⲩ ⲙⲏⲧ ⲛⲥⲟⲩⲁⲛ ⲁⲥⲉⲇⲉⲕⲓⲁⲥ ⲡϣⲏⲣⲉ ⲛⲛⲏⲣⲓⲁⲥ ⲡⲣⲣⲟ ⲛⲓⲟⲩⲇⲁ ⲧⲁⲙⲓⲟ ⲛϩⲉⲛⲥⲕⲉⲩⲏ ⲛϩⲁⲧ</ab>
ⲙⲛⲛⲥⲁ ⲧⲣⲉⲛⲁⲃⲟⲩⲭⲟⲇⲟⲛⲟⲥⲟⲣ ⲡⲣⲣⲟ ⲛⲧⲃⲁⲃⲩⲗⲱⲛ ⲡⲡⲱⲱⲛⲉ ⲉⲃⲟⲗ ⲛⲓⲉⲭⲟⲛⲓⲁⲥ ⲙⲛ ⲛⲁⲣⲭⲱⲛ ⲙⲛ ⲛⲉⲧⲙⲏⲣ ⲙⲛ ⲛⲇⲩⲛⲁⲧⲟⲥ ⲙⲛ ⲡⲗⲁⲟⲥ ⲧⲏⲣϥ ⲙⲡⲕⲁϩ ϫⲓⲛ ⲑⲓⲏⲙ ⲁⲩⲱ ⲁϥⲉⲓⲛⲉ ⲙⲙⲟϥ ⲉⲧⲃⲁⲃⲩⲗⲱⲛ</ab>
ⲁⲩⲱ ⲡⲉϫⲁⲩ ϫⲉ ⲉⲓⲥ ϩⲏⲏⲧⲉ ϭⲉ ⲁⲛⲧⲛⲛⲟⲟⲩ ⲛⲏⲧⲛ ⲛⲟⲩϩⲁⲧ ⲛⲧⲉⲧⲛϣⲱⲡ ⲉⲃⲟⲗ ϩⲙ ⲡⲉⲛϩⲁⲧ ⲛϩⲉⲛϭⲗⲓⲗ ϩⲁ ⲛⲟⲃⲉ ⲙⲛ ⲟⲩⲗⲓⲃⲁⲛⲟⲥ ⲁⲩⲱ ⲛⲧⲉⲧⲛⲧⲁⲙⲓⲟ ⲛⲟⲩⲙⲁⲛⲛⲁ ⲉϫⲙ ⲡⲉⲑⲩⲥⲓⲁⲥⲧⲏⲣⲓⲟⲛ ⲛⲛⲁϩⲣⲛ ⲡϫⲟⲉⲓⲥ ⲡⲉⲛⲛⲟⲩⲧⲉ</ab>
ⲛⲧⲉⲧⲛϣⲗⲏⲗ ⲉϫⲙ ⲡⲁϩⲉ ⲛⲛⲁⲃⲟⲩϫⲟⲇⲟⲛⲟⲥⲟⲣ ⲡⲣⲣⲟ ⲛⲧⲃⲁⲃⲩⲗⲱⲛ ⲁⲩⲱ ⲉϫⲙ ⲡⲁϩⲉ ⲛⲃⲁⲗⲧⲁⲥⲁⲣ ⲡⲉϥϣⲏⲣⲉ ϫⲉⲕⲁⲁⲥ ⲉⲣⲉⲛⲉⲩϩⲟⲟⲩ ⲁⲓⲁⲓ ϩⲓϫⲙ ⲡⲕⲁϩ ⲛⲑⲉ ⲛⲛⲉϩⲟⲟⲩ ⲛⲧⲡⲉ</ab>
ⲁⲩⲱ ϫⲉ ⲉⲣⲉⲡϫⲟⲉⲓⲥ ϯ ⲛⲁⲛ ⲛⲟⲩϭⲟⲙ ϩⲱⲱⲛ ⲁⲩⲱ ⲛϥⲣⲟⲩⲟⲉⲓⲛ ⲉⲛⲉⲛⲃⲁⲗ ⲛⲧⲛⲱⲛϩ ϩⲁ ⲑⲁⲓⲃⲉⲥ ⲛⲛⲁⲃⲟⲩⲭⲟⲇⲟⲛⲟⲥⲟⲣ ⲡⲣⲣⲟ ⲛⲧⲃⲁⲃⲩⲗⲱⲛ ⲁⲩⲱ ϩⲁ ⲑⲁⲓⲃⲉⲥ ⲛⲃⲁⲗⲧⲁⲥⲁⲣ ⲡⲉϥϣⲏⲣⲉ ϫⲉⲕⲁⲥ ⲉⲛⲉⲣϩⲙϩⲁⲗ ⲛⲁⲩ ⲛⲟⲩⲙⲏⲏϣⲉ ⲛϩⲟⲟⲩ ϫⲉ ⲉⲛⲉϭⲓⲛⲉ ⲛⲟⲩⲭⲁⲣⲓⲥ ⲙⲡⲉⲩⲙⲧⲟ ⲉⲃⲟⲗ</ab>
ⲛⲧⲉⲧⲛϣⲗⲏⲗ ϩⲱⲱⲛ ⲉϫⲱⲛ ⲛⲛⲁϩⲣⲛ ⲡϫⲟⲉⲓⲥ ⲡⲉⲛⲛⲟⲩⲧⲉ ϫⲉ ⲁⲛⲣⲛⲟⲃⲉ ⲉⲡϫⲟⲉⲓⲥ ⲡⲉⲛⲛⲟⲩⲧⲉ ⲁⲩⲱ ⲙⲡⲉⲡϭⲱⲛⲧ ⲛⲧⲉϥⲟⲣⲅⲏ ⲥⲁϩⲱϥ ⲉⲃⲟⲗ ⲙⲙⲟⲛ ϣⲁ ϩⲣⲁⲓ ⲉⲡⲟⲟⲩ ⲛϩⲟⲟⲩ</ab>
ⲛⲧⲉⲧⲛⲱϣ ⲙⲡⲉⲓϫⲱⲱⲙⲉ ⲡⲁⲓ ⲉⲛⲧⲁⲛⲧⲛⲛⲟⲟⲩϥ ϣⲁⲣⲱⲧⲛ ⲉⲟⲩⲟⲛϩϥ ⲉⲃⲟⲗ ϩⲙ ⲡⲏⲓ ⲙⲡϫⲟⲉⲓⲥ ϩⲛ ⲟⲩϩⲟⲟⲩ ⲙⲡϣⲁ ⲁⲩⲱ ϩⲣⲁⲓ ϩⲛ ⲛⲉϩⲟⲟⲩ ⲙⲡⲉⲩⲟⲉⲓϣ</ab>
ⲉⲧⲉⲧⲛⲉϫⲟⲟⲥ ϫⲉ ⲡϫⲟⲉⲓⲥ ⲡⲉⲛⲛⲟⲩⲧⲉ ⲧⲇⲓⲕⲁⲓⲟⲥⲩⲛⲏ ϣⲟⲟⲡ ⲛⲁⲕ ⲡϣⲓⲡⲉ ⲇⲉ ⲙⲫⲟ ⲉϥϣⲟⲟⲡ ⲛⲁⲛ ϣⲁ ϩⲣⲁⲓ ⲉⲡⲟⲟⲩ ⲛϩⲟⲟⲩ ⲛⲣⲱⲙⲉ ⲛⲓⲟⲩⲇⲁ ⲙⲛ ⲛⲉⲧⲟⲩⲏϩ ϩⲛ ⲑⲓⲏⲙ</ab>
ⲁⲩⲱ ⲛⲉⲛⲉⲣⲱⲟⲩ ⲙⲛ ⲛⲉⲛⲁⲣⲭⲱⲛ ⲙⲛ ⲛⲉⲛⲟⲩⲏⲏⲃ ⲙⲛ ⲛⲉⲛⲡⲣⲟⲫⲏⲧⲏⲥ ⲙⲛ ⲛⲉⲛⲉⲓⲟⲧⲉ</ab>
ⲛⲉⲛⲧⲁⲩⲣⲛⲟⲃⲉ ⲙⲡⲉⲕⲙⲧⲟ ⲉⲃⲟⲗ ⲡϫⲟⲉⲓⲥ</ab>
ⲁⲩⲱ ⲁⲛⲣⲁⲧⲥⲱⲧⲙ ⲙⲡⲛⲥⲱⲧⲙ ⲛⲥⲁ ⲧⲉⲥⲙⲏ ⲙⲡϫⲟⲓⲥ ⲡⲉⲛⲛⲟⲩⲧⲉ ⲉⲧⲣⲉⲛⲃⲱⲕ ϩⲣⲁⲓ ϩⲛ ⲛⲉⲡⲣⲟⲥⲧⲁⲅⲙⲁ ⲙⲡϫⲟⲉⲓⲥ ⲛⲁⲓ ⲉⲛⲧⲁϥⲧⲁⲁⲩ ⲙⲡⲉⲛⲙⲧⲟ ⲉⲃⲟⲗ ⲉⲧⲣⲉⲛⲃⲱⲕ ϩⲣⲁⲓ ⲛϩⲏⲧⲟⲩ</ab>
ϫⲓⲛ ⲡⲉϩⲟⲟⲩ ⲉⲛⲧⲁⲡϫⲟⲉⲓⲥ ⲉⲓⲛⲉ ⲉⲃⲟⲗ ⲛⲛⲉⲛⲉⲓⲟⲧⲉ ⲉⲃⲟⲗ ϩⲙ ⲡⲕⲁϩ ⲛⲕⲏⲙⲉ ϣⲁ ϩⲣⲁⲓ ⲉⲡⲟⲟⲩ ⲛϩⲟⲟⲩ ⲧⲛⲟ ⲛⲁⲧⲥⲱⲧⲙ ⲛⲛⲁϩⲣⲛ ⲡϫⲟⲉⲓⲥ ⲡⲉⲛⲛⲟⲩⲧⲉ ⲁⲩⲱ ⲁⲛⲧⲁⲛϩⲉⲧ ⲧⲉⲛⲙⲛⲧⲁⲧⲥⲱⲧⲙ ⲙⲡⲉⲛⲥⲱⲧⲙ ⲛⲥⲁ ⲧⲉϥⲥⲙⲏ</ab>
ϣⲁⲧⲉ ⲛⲉⲉⲓⲡⲉⲑⲟⲟⲩ ⲙⲛ ⲛⲉⲉⲓⲥⲁϩⲟⲩ ⲧⲟϭⲟⲩ ⲉⲣⲟⲛ ⲛⲁⲓ ⲉⲛⲧⲁⲡϫⲟⲉⲓⲥ ϫⲟⲟⲩ ⲉⲃⲟⲗ ϩⲓⲧⲟⲟⲧϥ ⲙⲙⲱⲩⲥⲏⲥ ⲡⲉϥϩⲙϩⲁⲗ ϩⲛ ⲛⲉϩⲟⲟⲩ ⲉⲛⲧⲁϥⲉⲓⲛⲉ ⲉⲃⲟⲗ ⲛⲛⲉⲛⲉⲓⲟⲧⲉ ϩⲙ ⲡⲕⲁϩ ⲛⲕⲏⲙⲉ ⲉϯ ⲛⲁⲛ ⲛⲟⲩⲕⲁϩ ⲉϥϣⲟⲩⲉ ⲉⲣⲱⲧⲉ ⲉⲃⲟⲗ ϩⲓ ⲉⲃⲓⲱ ⲛⲑⲉ ⲙⲡⲟⲟⲩ ⲛϩⲟⲟⲩ</ab>
ⲁⲩⲱ ⲙⲡⲛⲥⲱⲧⲙ ⲛⲥⲁ ⲧⲉⲥⲙⲏ ⲙⲡϫⲟⲓⲥ ⲡⲉⲛⲛⲟⲩⲧⲉ ⲕⲁⲧⲁ ⲛϣⲁϫⲉ ⲧⲏⲣⲟⲩ ⲛⲛⲉⲡⲣⲟⲫⲏⲧⲏⲥ ⲛⲁⲓ ⲉⲛⲧⲁϥⲧⲛⲛⲟⲟⲩⲥⲉ ϣⲁⲣⲟⲛ</ab>
ⲁⲩⲱ ⲁⲛⲃⲱⲕ ⲡⲟⲩⲁ ⲡⲟⲩⲁ ϩⲛ ⲛⲟⲩⲱϣ ⲙⲡⲉⲛϩⲏⲧ ⲉⲧϩⲟⲟⲩ ⲉⲧⲣⲉⲛⲉⲓⲣⲉ ⲛϩⲉⲛϩⲃⲏⲩⲉ ⲛϩⲉⲛⲛⲟⲩⲧⲉ ⲛϣⲙⲙⲟ ϫⲉ ⲉⲛⲉⲣⲡⲉⲑⲟⲟⲩ ⲙⲡⲉⲙⲧⲟ ⲉⲃⲟⲗ ⲙⲡϫⲟⲉⲓⲥ ⲡⲉⲛⲛⲟⲩⲧⲉ</ab>