Suku' PANGHŪ' dunya itu sampay kapanyapanna. Suku'na alam itu sampay kabangsa-bangsahanna.
Pinat'nna' e'na gintana'an ma t'ngnga' s'llang, pinahogot he'na ma t'ngnga' kas'llogan.
Sai bahā' makatukad ni būd PANGHŪ'? Sai bahā' makat'ngge ma deyom luma' pangarapan ni iya?
Luwal a'a ya asussi tanganna min dusa, ya apote' deyom pangatayanna. Luwal isab a'a ya mbal anumba ni ta'u-ta'u, maka mbal magsapa pagputingan.
Makasambut pahala' min PANGHŪ' bang a'a buwattē' kajarihanna. Tinungbasan iya kabontolan itikad e' Tuhan Manglalappas.
Buwattē' isab kahālan saga a'a ya angangut Tuhan, ya atuyu' paharap ni ka'a, O Tuhan si Yakub.
Bang pa'in paukab saga tambol! Bang pa'in paukab saga lawang awal-jaman, bo' supaya makasōd Sultan Sanglit-sahaya!
Sai sa Sultan Sanglit-sahaya itu? Si Yawe ko' itu, ya landu' akosog, landu' aesog. PANGHŪ' ko' itu, ya makaga'os ma pagbono'.
Bang pa'in paukab saga tambol! Bang pa'in paukab saga lawang awal-jaman, bo' supaya makasōd Sultan Sanglit-sahaya!
Sai sa Sultan Sanglit-sahaya itu? Si Yawe ko' itu, ya Sangat Kawasa. Ya na Sultan Sanglit-sahaya!