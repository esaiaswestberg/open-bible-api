Ya PANGHŪ', Tuhan Sangat Kawasa! Kalingkat du pa'in pat'nna'annu ilu!
Sali' aku apunung e' baya'ku pi'ilu ni halaman luma' PANGHŪ'. Magkalang aku ni Tuhan kakkal ma sabab kakōranku, luwas min palnyawahanku maka min ginhawa-baranku.
Minsan saga manuk-manuk paupit makabāk pat'ppakan ma atag paghinangan kulban ni ka'a. Sampay saga manuk-manuk baliyu makahinang pugaranna mailu pangint'llohanna. Ya PANGHŪ', Tuhan Sangat Kawasa! Ka'a ya Sultanku, ka'a ya Tuhanku.
Aheya kahāpan sasuku pat'nna' ma deyom luma'nu, sabab makasanglit sigām ma ka'a ma halam aniya' hogga'anna.
Aheya kahāpan ma sasuku makasambut kosog min ka'a, ya angangut patukad ni Awrusalam bo' anambahayang.
Pasalta' sigām palabay min l'bbak Baka, tahinang lugal pagbohe'an. Ta'abut pa'in waktu pangulan, ap'nno' l'bbak inān e' kalowang-lowangan taga-bohe'.
Paganap na pa'in kosog sigām, bo' paganap, sampay sigām paharap pakaniya-kaniya ni Tuhan ma da'ira Siyun.
Ya PANGHŪ', Tuhan Sangat Kawasa, Tuhan si Yakub, bang pa'in sambutnu pangamu'-ngamu'ku itu.
O Tuhan, nda'un gi' sultan ya makatampanan kami. Nda'un pamaihu'anna, in iya a'a tapene'nu.
Aku itu, pād-pād dangibu llaw maingga-maingga lahat, gom lagi' dang'llaw ma deyom halaman luma'nu. Pād-pād aku pat'nna' ma kaluma'an saga a'a jahulaka', gom lagi' ma luma'nu, minsan hal an'ngge ma atag bowa' lawang.
Sabab Tuhan Yawe sali' ād maka tampan ma saga a'ana. Amuwan iya hulmat maka mahaltabat. Sasuku ahongpot tebongna mbal kinaiskutan he' Tuhan ai-ai ahāp.
O Tuhan Sangat Kawasa aheya kahāpan ma sasuku angandol ma ka'a.