The title of the sixte and fourtithe salm. To victorie, a salm to the sones of Chore.
Alle ye folkis, make ioie with hondis; synge ye hertli to God in the vois of ful out ioiyng.
For the Lord is hiy and ferdful; a greet kyng on al erthe.
He made puplis suget to vs; and hethene men vndur oure feet.
He chees his eritage to vs; the fairnesse of Jacob, whom he louyde.
God stiede in hertli song; and the Lord in the vois of a trumpe.
Synge ye to oure God, synge ye; synge ye to oure kyng, synge ye.
For God is kyng of al erthe; synge ye wiseli.
God schal regne on hethene men; God sittith on his hooli seete.
The princes of puplis ben gaderid togidere with God of Abraham; for the stronge goddis of erthe ben reisid greetli.