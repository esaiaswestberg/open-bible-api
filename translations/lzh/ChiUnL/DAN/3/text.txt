尼布甲尼撒王製金像、高六十肘、廣六肘、立於巴比倫州杜拉平原、
遣使召諸方伯、大臣牧伯、刑官庫司、議士士師、及諸州牧咸至、爲尼布甲尼撒王所立之像、行敬奉之禮、
於是方伯、大臣牧伯、刑官庫司、議士士師、及諸州牧咸集、爲尼布甲尼撒王所立之像、行敬奉之禮、俱立於像前、
遒人大聲呼曰、諸民諸國、諸方言者、今命爾曹、
爾於何時、聞角簫琵琶琴瑟笙、及各樂器之音、卽當伏拜尼布甲尼撒王所立之金像、
凡不伏拜者、卽時投於烈火之爐、
諸民聞角簫琵琶琴瑟、及各樂器之音時、諸民諸國、諸方言者、遂伏拜尼布甲尼撒王所立之金像、
時、有迦勒底數人、進前控猶大人、
奏尼布甲尼撒王曰、願王萬歲、
王歟、爾曾頒詔、凡聞角簫琵琶琴瑟笙、及各樂器之音、當伏拜金像、
凡不伏拜者、必投於烈火之爐、
有猶大數人、沙得拉、米煞、亞伯尼歌、乃王所立、以理巴比倫州事者、王歟、斯人不尊重爾、不事爾神、不拜爾所立之金像、
尼布甲尼撒怒、忿甚、命攜沙得拉米煞亞伯尼歌至、遂攜之至於王前、
尼布甲尼撒謂之曰、沙得拉、米煞、亞伯尼歌、爾曹不事我神、不拜我所立之金像、乃故意乎、
今爾聞角簫琵琶琴瑟笙、及各樂器之音、願伏拜我所製之像、則可、若不拜之、必卽時投於烈火之爐、何神能拯爾於我手耶、
沙得拉米煞亞伯尼歌對曰、尼布甲尼撒歟、斯事、我儕無庸答爾、
果爾、我所事之上帝、能拯我於烈火之爐、亦必拯我於爾手、
卽不然、王當知我決不事爾神、不拜爾所立之金像、
尼布甲尼撒怒甚、向沙得拉米煞亞伯尼歌變色、命爇其爐、烈較尋常七倍、
亦命軍中壯士數人、縛沙得拉米煞亞伯尼歌、投諸烈火之爐、
三人被縛、仍衣褲袍與褻服、及他衣、投於烈火之爐、
因王命孔亟、其爐甚熱、投沙得拉米煞亞伯尼歌之人、俱爲火燄所斃、
沙得拉米煞亞伯尼歌三人被縛、墮於烈火之爐、
時、尼布甲尼撒王駭異、急起、謂議士曰、我所縛而投於火者、非三人乎、對曰、王歟、是也、
王曰、我見四人、不縛不傷、遊於火中、其四者之貌、有若神子、
尼布甲尼撒近烈火之爐門曰、至上上帝之僕、沙得拉米煞亞伯尼歌歟、其出而前、三人卽自火中出、
方伯大臣牧伯、及王之議士咸集、見此三人、火不能傷其身、首髮不焦、衣服不變、火燎之臭、亦未及之、
尼布甲尼撒曰、沙得拉米煞亞伯尼歌之上帝、宜頌美焉、遣其使救賴之之僕、彼背王命、自舍其身、於其上帝外、不事他神、而崇拜之、
我今頒詔、各民各國、各方言者、凡謗沙得拉米煞亞伯尼歌之上帝、必解其體、使其室爲糞場、蓋無他神能行拯救若是、
王遂陞沙得拉米煞亞伯尼歌於巴比倫州、