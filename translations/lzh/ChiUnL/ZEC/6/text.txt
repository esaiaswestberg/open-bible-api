我復舉目、見有四車、出自二山之間、其山乃銅山也、
一駕赤馬、二駕玄馬、
三駕白馬、四駕斑駁之健馬、
我謂與我言之使曰、我主、此維何、
使者曰、此乃天之四風、侍於全地之主前、奉遣而出、
駕玄馬者往北方、白馬從其後、斑駁之馬往南方、
健馬出、欲遍行於地、使者曰、往哉、遍行於地、遂遍行於地焉、
使者呼而謂我曰、往北方者、已安我心於北方矣、○
耶和華諭我曰、
俘囚之中、來自巴比倫之黑玳、多比雅、耶大雅、詣西番雅子約西亞之室、是日爾往見之、
取其金銀、以之製冕、加於約撒答子大祭司約書亞之首、
謂之曰、萬軍之耶和華云、有名萌蘖者、必由其地挺生、將建耶和華之殿、
彼建耶和華之殿、亦必得其尊榮、居其位而主治、在其位爲祭司、使此二者之間、著和平之謀議、
此冕歸於希連、多比雅、與耶大雅、以誌西番雅子之惠、置於耶和華殿、
遠人將至、建耶和華之殿、如是、爾則知萬軍之耶和華遣我就爾、爾若勤遵爾上帝耶和華之命、則此事必成焉、