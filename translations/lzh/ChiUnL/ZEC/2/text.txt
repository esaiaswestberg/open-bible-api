我復舉目而觀、見一人手執準繩、
我曰、爾將何之、曰、往度耶路撒冷、而視其長廣、
與我言之使乃往、他使出迓之、
謂之曰、爾其疾趨、語此少者曰、耶路撒冷將有居民、因人畜繁多、如無垣之村、
耶和華曰、我必爲其四周之火垣、且爲其中之榮、
耶和華曰、咨、我曾散爾於天之四風、爾其自北而遁、耶和華言之矣、
咨、與巴比倫女偕居之錫安歟、爾其逃避、
萬軍之耶和華有言、爲彰其榮、遣我至虜爾之邦、犯爾者、卽犯其眸子也、
我將向之搖手、彼必爲其廝役所虜、爾則知萬軍之耶和華遣我矣、
耶和華曰、錫安女歟、爾其謳歌欣喜、我將蒞臨、居於爾中、
是日必有多國歸附耶和華、爲我之民、我必居於爾中、如是、爾則知萬軍之耶和華遣我就爾、
耶和華將取猶大、爲其業於聖地、復簡耶路撒冷、
凡有血氣者、宜靜默於耶和華前、蓋彼興起、而出其聖所矣、