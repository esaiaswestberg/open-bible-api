大利烏二年八月、耶和華諭易多孫、比利家子、先知撒迦利亞曰、
昔耶和華甚不悅爾列祖、
故當告民曰、萬軍之耶和華云、爾其返於我、我則返於爾、萬軍之耶和華言之矣、
毋效爾列祖、古先知呼之曰、萬軍之耶和華云、轉離爾之惡途惡行、惟彼不聽、不從我言、耶和華言之矣、
爾列祖安在乎、衆先知永存乎、
惟我所命我僕諸先知之言詞典章、豈非及於爾列祖乎、彼則悛改曰、萬軍之耶和華欲依我所行所爲、而施行於我、已若是待我矣、○
大利烏二年十一月、卽細罷特月二十四日、耶和華諭易多孫、比利家子、先知撒迦利亞、
彼則曰、我於夜間、見有乘赤馬者、立於谷中岡拈樹間、其後有赤紅白色之馬、
我曰、我主、此維何、與我言之使謂我曰、我將以之示爾、
立於岡拈樹間者曰、此乃耶和華所遣、遍遊大地者也、
彼衆遂覆立於岡拈樹間之耶和華使者曰、我儕已遍遊大地、見全地安居靜謐、
耶和華之使者曰、萬軍之耶和華歟、爾怒耶路撒冷、及猶大諸邑、旣歷七十年、不加矜憫、將至幾時乎、
耶和華以善言慰語、答與我言之使、
與我言之使謂我曰、爾其呼云、萬軍之耶和華曰、我爲耶路撒冷與錫安、熱中特甚、
我深不悅安逸之列邦、蓋我微怒斯民、彼則加以苦難、
故耶和華云、我以矜憫而返耶路撒冷、我室必建其中、引繩於耶路撒冷、萬軍之耶和華言之矣、
當又呼曰、萬軍之耶和華云、我之諸邑、將豐阜而盈溢、耶和華必慰藉錫安邑、遴選耶路撒冷焉、○
我舉目而觀、見有四角、
遂謂與我言之使曰、此維何、曰、乃散猶大以色列耶路撒冷之角也、
耶和華以工匠四人示我、
我曰、其來何爲、曰、此角驅散猶大、以致無人昂首、斯人之來、使之恐怖、且擲列邦之角、卽高舉以攻猶大、而散之者也、