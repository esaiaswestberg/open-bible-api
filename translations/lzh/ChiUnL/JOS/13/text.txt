約書亞壽高年邁、耶和華諭之曰、爾壽高年邁、當取之地、尚存甚多、
卽非利士四境、基述全地、
自埃及東之西曷溪、北至以革倫界、屬迦南族之地、非利士五伯之迦薩、亞實突、亞實基倫、迦特、以革倫、及南方之亞衞、
又迦南全地、屬西頓之米亞拉、至亞弗、及亞摩利界、
又迦巴勒人之地、東方之利巴嫩全地、自黑門山麓之巴力迦得、至哈馬道、
又自利巴嫩、至米斯利弗瑪音、所有居山之西頓人、我必逐之於以色列人前、當循我命、籤分其地、予以色列人爲業、
斯地分與九支派、及瑪拿西半支派爲業、
瑪拿西半支派、及流便迦得二支派、已得其業於約但東、卽耶和華僕摩西所予者、
其地自亞嫩谷濱之亞羅珥、及谷中之邑、與米底巴平原全地、至於底本、
曁都希實本之亞摩利王西宏諸邑、至亞捫族之界、
又有基列、與基述瑪迦二族之境、及黑門全山、巴珊全地、至於撒迦、
都亞斯他錄及以得來、利乏音族所遺者、巴珊王噩之國、斯地之人、摩西擊而逐之、
惟基述瑪迦二族、以色列人未逐、二族居以色列中、至於今日、
利未支派、摩西不與之業、奉以色列上帝耶和華之火祭爲其業、如其所諭、○
摩西給業於流便支派、循其室家、
其界自亞嫩谷濱之亞羅珥、及谷中之邑、沿米底巴平原、
希實本與其平原諸邑、底本、巴末巴力、伯巴力勉、
雅雜、基底莫、米法押、
基列亭、西比瑪、與谷中山上之細列哈沙轄、
伯毘珥、毘斯迦山麓、伯耶西末、
平原諸邑、與都希實本亞摩利王西宏之國、此王及其所轄米甸諸伯、以未、利金、蘇珥、戶珥、利巴、俱爲摩西所擊、
以色列人殺彼衆時、並以刃殺術士、比珥子巴蘭、
流便族之西界乃約但、以上諸邑、與其鄉里、爲流便族之業、循其室家、○
摩西給業於迦得支派、循其室家、
其境乃雅謝基列諸邑、亞捫人地之半、至拉巴相對之亞羅珥、
又自希實本至拉抹米斯巴、及比多寧、更自瑪哈念至底璧界、
谷中之伯亞蘭、伯寧拉、疎割、撒分、卽希實本王西宏國之餘地、沿約但河濱、至基尼烈海隅、在約但東、
以上諸邑、與其鄉里、爲迦得族之業、循其室家、○
摩西給業於瑪拿西半支派、循其室家、
其境自瑪哈念、巴珊全地、卽巴珊王噩之全國、與巴珊境內、睚珥諸邑六十、
基列之半、及巴珊王噩之邑、亞斯他錄以得來、俱歸瑪拿西子瑪吉裔之半、循其室家、○
以上諸業、乃摩西在約但東、摩押平原、耶利哥相對之處所分者、
惟利未支派、摩西不給以業、以色列之上帝耶和華爲其業、如其所諭、