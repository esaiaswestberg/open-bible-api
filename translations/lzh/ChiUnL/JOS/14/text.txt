以色列族在迦南地所得之業、卽祭司以利亞撒、嫩之子約書亞、曁以色列支派族長所分者、臚列如左、
其地循耶和華藉摩西所命、掣籤分與九支派有半、
蓋摩西已給業於二支派有半、在約但東、不給業於利未人、
因約瑟裔、分爲瑪拿西以法蓮二支派、故於斯土、不給業於利未人、惟給邑以居、給郊以牧牲畜、而藏貨財、
以色列人循耶和華諭摩西之命、以分其地、○
時、猶大族至吉甲見約書亞、有基尼洗族耶孚尼子迦勒謂之曰、昔在加低斯巴尼亞、耶和華諭其僕摩西關乎爾我之事、爾所知也、
其時我年四十、耶和華僕摩西自加低斯巴尼亞遣我窺地、我以誠心復之、
偕行兄弟使民喪膽、惟我專從我上帝耶和華、
當日摩西誓曰、爾旣專從我上帝耶和華、爾足所履之地、必歸於爾及裔爲業、永世靡曁、
自耶和華諭摩西時、以色列人遊行曠野、迄今四十五年、耶和華依其所言、使我生存、今我年八十有五、
我猶強健、同於摩西遣我之日、昔我有力出入戰鬬、今猶如是、
求爾以耶和華當日所許之山地予我、爾曾聞亞衲族在彼、邑垣宏固、庶耶和華偕我、使我逐之、如其所言、
約書亞乃爲耶孚尼子迦勒祝嘏、以希伯崙給之爲業、
故希伯崙歸基尼洗族耶孚尼子迦勒爲業、至於今日、因其專從以色列之上帝耶和華也、
希伯崙昔名基列亞巴邑、在亞衲族中、亞巴爲至大、厥後其地息戰、