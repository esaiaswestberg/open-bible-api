正月以色列會衆至尋野、居於加低斯、米利暗死、葬於彼、
會衆無水、集攻摩西亞倫、
與摩西爭曰、昔我兄弟死於耶和華前、我儕甚願與之偕亡、
曷導耶和華之會衆、至斯曠野、使我與牲畜悉死於此、
奚令我出埃及、至此惡地、無田可種、不產無花果、與葡萄石榴、亦無水可飲、
摩西亞倫離會衆、至會幕門俯伏、耶和華之榮光顯見、
耶和華諭摩西曰、
爾其執杖、與汝兄亞倫集會衆、於其前命磐出水、必使水出於磐、遍飲會衆、及厥牲畜、
摩西遵命、取杖於耶和華前、
與亞倫集會衆於磐前、摩西曰、爾叛逆之輩聽之、我爲爾取水於磐乎、
摩西舉杖擊磐者二、水卽汨汨其來、會衆羣畜共飲焉、
耶和華諭摩西亞倫曰、汝不我信、不尊我爲聖於以色列族前、不得導斯衆入我所賜之地、
以色列族與耶和華爭、致耶和華顯爲聖於其中、故斯水稱曰米利巴、○
摩西自加低斯遣使詣以東王曰、爾之兄弟以色列人云、我儕遭遇多艱、爾所知也、
我祖往埃及、居彼日久、埃及人虐待我祖、爰及我儕、
我呼籲耶和華、蒙其垂聽、遣使導我出埃及、今在加低斯、爾國之疆隅也、
請容我過爾地、我不越田畝、不入葡萄園、不飲井水、行由大道、不偏於左、不偏於右、以過爾境、
以東人對曰、勿過我境、免我執刃、出而攻爾、
以色列族曰、我行由大道、如我與牲畜飲爾之水、必償厥值、不圖其他、第欲徒行、以過爾境、
曰、爾毋過焉、以東王率其羣衆、大力以禦之、
如是以東不許以色列族過其境、以色列族遂轉離之、○
以色列會衆自加低斯啟行、至何珥山、
山在以東之邊隅、耶和華諭摩西亞倫曰、
昔在米利巴水、爾曹逆我命、故亞倫必歸其祖、不得入我所賜以色列人之地、
當攜亞倫及其子以利亞撒、陟何珥山、
解亞倫之衣、以衣其子、亞倫必沒、
摩西遵耶和華命而行、三人陟山、會衆目擊、
摩西解亞倫之衣、以衣其子、亞倫死於山巔、摩西以利亞撒乃下、
以色列會衆見亞倫死、爲之哀哭三旬、