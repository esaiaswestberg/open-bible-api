耶和華諭摩西曰、
命以色列族云、凡患癩疾、白濁、及捫尸蒙汚之人、
無論男女、悉當出之、屛於營外、免汚其營、我所居者、
以色列族遵耶和華所諭摩西之命、出之營外、○
耶和華諭摩西曰、
告以色列族云、如男女蹈愆、干犯耶和華、自取罪戾、
當認其過、盡償所負、加五分之一、與所負之人、
倘欲償之、而其人無戚屬、則宜償於耶和華、而歸於祭司、此外、亦獻牡綿羊爲祭、以贖其罪、
以色列族所有舉祭、奉於祭司者、必歸祭司、
人所獻之聖物、必歸祭司、凡與祭司者、必歸之、○
耶和華諭摩西曰、
告以色列族云、如人之妻、有違婦道、獲罪於夫、
與人有私、以玷其身、事屬隱祕、夫不及知、無人爲證、亦未被執、
其夫若生疑忌、無論婦之有玷與否、
必攜其妻詣祭司、以麰麥麪伊法十分之一、奉爲禮物、勿傾以油、勿加乳香、乃爲疑忌而獻之素祭、俾念罪愆、
祭司必使婦進而立於耶和華前、
以瓦器盛聖水、取幕地之塵、置於水中、
婦旣立於耶和華前、祭司必散其髮、取爲疑忌而獻之素祭、俾念罪愆者、置於其手、祭司執致詛之苦水、
令婦發誓、謂之曰、如爾未私於人、未嘗背夫而行穢事、則願爾免此致詛苦水之害、
如爾背夫而行穢事、有私於人、爲人所玷、
則可發誓、願耶和華使汝見詛於民中、髀消腹鼓、
此致詛之苦水、將入汝腸、令汝髀消腹鼓、婦宜曰、阿們、阿們、
祭司必書此詛於簡、塗其文於苦水、
令婦飲此致詛之水、入腹爲苦、
祭司遂自婦手、取爲疑忌而獻之素祭、搖於耶和華前、攜以詣壇、
於其中取一握、以爲記誌、焚之於壇、然後使婦飲水、
旣飲之後、如婦被玷、獲罪於夫、則致詛之水、入其腹而爲苦、使其腹鼓髀消、見詛於民中、
如婦潔清無玷、則免罪戾、而能懷姙、
此乃婦旣有夫、而違婦道、玷及其身、則夫懷疑而忌其婦之法、
置婦於耶和華前、祭司遵法而行、
夫則無愆、婦有罪則負之、