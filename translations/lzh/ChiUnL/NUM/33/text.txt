以色列族循其行伍、從摩西亞倫出埃及地、歷程如左、
摩西遵耶和華命、以其所歷之程、筆之於書、
正月之望、逾越節之翌日、以色列族自蘭塞啟行、昂然而出、爲埃及人目擊、
時埃及人喪其長子、爲耶和華所擊者、彼之諸神、耶和華亦譴之、
以色列族自蘭塞啟行、建營於疎割、
自疎割啟行、建營於濱野之以倘、
自以倘啟行、返而至於比哈希錄、巴力洗分相對之所、建營於密奪、
自比哈希錄啟行、經海而入伊坦之野、歷程三日、建營於瑪拉、
自瑪拉啟行、至以琳、在彼有水泉十二、椶樹七十、遂建營焉、
自以琳啟行、建營於紅海之濱、
自紅海濱啟行、建營於汛野、
自汛野啟行、建營於脫加、
自脫加啟行、建營於亞錄、
自亞錄啟行、建營於利非訂、在彼、民衆無水可飲、
自利非訂啟行、建營於西乃野、
自西乃野啟行、建營於基博羅哈他瓦、
自基博羅哈他瓦啟行、建營於哈洗錄、
自哈洗錄啟行、建營於利提瑪、
自利提瑪啟行、建營於臨門帕烈、
自臨門帕烈啟行、建營於立拿、
自立拿啟行、建營於勒撒、
自勒撒啟行、建營於基希拉他、
自基希拉他啟行、建營於沙斐山、
自沙斐山啟行、建營於哈拉大、
自哈拉大啟行、建營於瑪吉希錄、
自瑪吉希錄啟行、建營於他哈、
自他哈啟行、建營於他拉、
自他拉啟行、建營於密加、
自密加啟行、建營於哈摩拿、
自哈摩拿啟行、建營於摩西錄、
自摩西錄啟行、建營於比尼雅干、
自比尼雅干啟行、建營於曷哈及甲、
自曷哈及甲啟行、建營於約巴他、
自約巴他啟行、建營於阿博拿、
自阿博拿啟行、建營於以旬迦別、
自以旬迦別啟行、建營於尋野、卽加低斯、
自加低斯啟行、建營於何珥山、在以東界、
以色列族出自埃及、歷四十年、五月朔、祭司亞倫遵耶和華命、陟何珥山而死、
時亞倫年一百二十三、
當時亞拉得王居於迦南之南、聞以色列族至、
以色列族自何珥山啟行、建營於撒摩拿、
自撒摩拿啟行、建營於普嫩、
自普嫩啟行、建營於阿伯、
自阿伯啟行、建營於以耶亞巴琳、在摩押界、
自以耶亞巴琳啟行、建營於底本迦得、
自底本迦得啟行、建營於亞門低比拉太音、
自亞門低比拉太音啟行、建營於尼波前、亞巴琳山、
自亞巴琳山啟行、建營於摩押平原、約但河濱、耶利哥相對之所、
沿約但河建營、自伯耶施末、至摩押平原之亞伯什亭、○
在摩押平原、約但河濱、耶利哥相對之所、耶和華諭摩西曰、
告以色列族云、汝渡約但入於迦南、
必於爾前驅其居民、壞其雕刻之木石、鎔鑄之偶像、毀厥崇邱、
必取其地而居之、蓋我以斯土賜汝爲業、
必掣籤分地、按爾室家、人衆則給地多、人寡則給地少、各隨所掣之籤、循其宗族、得以爲業、
斯土之民、爾不驅逐、則爾所遺者、必爲爾目中之刺、脅下之棘、擾爾於所居之地、
如是我將罰爾、猶欲罰彼然、