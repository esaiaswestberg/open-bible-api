耶和華諭摩西曰、
告以色列族云、汝入迦南地、得其四境爲業、
爾之南境、起於尋野、近乎以東、南界自鹽海之極處而東、
繞亞克拉濱山之南、延至於尋、出加低斯巴尼亞之南、越哈薩亞達、至於押們、
自押們繞至埃及溪、止於大海、
西界大海、
北界起於大海、延至何珥山、
自何珥山至哈馬郊、延及西達達、
自西斐崙而往、至哈薩以難爲極、是爲爾之北界、
東界起於哈薩以難、延至示番、
自示番延至利比拉、在亞延之東、又至基尼烈海之東隅、
沿約但河、至鹽海爲極、爾地四界、卽此、
摩西告以色列族曰、斯卽耶和華所命、掣籤分於九支派、及半支派之地、
蓋流便迦得二支派、及瑪拿西半支派、循其宗族、已得其業、
在約但東、與耶利哥相對、日出之處、○
耶和華諭摩西曰、
爲爾分地爲業者、乃祭司以利亞撒、嫩之子約書亞、
又簡各支派牧伯一人、
其人之名、猶大支派、耶孚尼子迦勒、
西緬支派、亞米忽子示母利、
便雅憫支派、基斯崙子以利達、
但之支派、約利子布基、
約瑟子瑪拿西支派、以弗子漢聶、
以法蓮支派、拾弗但子基母利、
西布倫支派、帕納子以利撒番、
以薩迦支派、阿散子帕鐵、
亞設支派、示羅米子亞希忽、
拿弗他利支派、亞米忽子比大黑、
以上所載、卽耶和華所命、以迦南地分以色列族爲業者、