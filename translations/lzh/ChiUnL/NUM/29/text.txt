七月朔、乃吹角之期、必有聖會、毋作苦、
取牡犢一、牡綿羊一、一歲之羔七、純全無疵、獻爲燔祭、以爲馨香、奉於耶和華、
所獻素祭、乃和油之細麪、爲牡犢、用伊法十分之三、爲牡綿羊、用伊法十分之二、
爲每羔羊、用伊法十分之一、
更獻牡山羊一、爲贖罪祭、以贖爾罪、
此在月朔之燔祭素祭、與恆獻之燔祭素祭、及循例之灌祭之外、以爲馨香之火祭、奉於耶和華、○
七月十日、必有聖會、當苦其心、勿操作、
取牡犢一、牡綿羊一、一歲之羔七、純全無疵、獻爲燔祭、以爲馨香、奉於耶和華、
所獻素祭、乃和油之細麪、爲牡犢、用伊法十分之三、爲牡綿羊、用伊法十分之二、
爲每羔羊、用伊法十分之一、
更獻牡山羊一、爲贖罪祭、此在贖罪之祭、與恆獻之燔祭、及其素祭灌祭之外、○
七月十五日、必有聖會、毋作苦、七日守節、以奉事耶和華、
取牡犢十三、牡綿羊二、一歲之羔十四、純全無疵、獻爲燔祭、以爲馨香之火祭、奉於耶和華、
所獻素祭、乃和油之細麪、爲十三牡犢、各用伊法十分之三、爲二牡綿羊、各用伊法十分之二、
爲十四羔羊、各用伊法十分之一、
更獻牡山羊一、爲贖罪祭、此在恆獻之燔祭、及其素祭灌祭之外、○
二日必獻牡犢十二、牡綿羊二、一歲之羔十四、純全無疵、
所獻素祭、灌祭、均依牡犢牡綿羊及羔之數、俱循其例、
更獻牡山羊一、爲贖罪祭、此在恆獻之燔祭、及其素祭灌祭之外、○
三日必獻牡犢十一、牡綿羊二、一歲之羔十四、純全無疵、
所獻素祭灌祭、均依牡犢牡綿羊及羔之數、俱循其例、
更獻牡山羊一、爲贖罪祭、此在恆獻之燔祭、及其素祭灌祭之外、○
四日必獻牡犢十、牡綿羊二、一歲之羔十四、純全無疵、
所獻素祭灌祭、均依牡犢牡綿羊及羔之數、俱循其例、
更獻牡山羊一、爲贖罪祭、此在恆獻之燔祭、及其素祭灌祭之外、○
五日必獻牡犢九、牡綿羊二、一歲之羔十四、純全無疵、
所獻素祭灌祭、均依牡犢牡綿羊及羔之數、俱循其例、
更獻牡山羊一、爲贖罪祭、此在恆獻之燔祭、及其素祭灌祭之外、○
六日必獻牡犢八、牡綿羊二、一歲之羔十四、純全無疵、
所獻素祭灌祭、均依牡犢牡綿羊及羔之數、俱循其例、
更獻牡山羊一、爲贖罪祭、此在恆獻之燔祭、及其素祭灌祭之外、○
七日必獻牡犢七、牡綿羊二、一歲之羔十四、純全無疵、
所獻素祭灌祭、均依牡犢牡綿羊及羔之數、俱循其例、
更獻牡山羊一、爲贖罪祭、此在恆獻之燔祭、及其素祭灌祭之外、○
八日必有肅會、毋作苦、
取牡犢一、牡綿羊一、一歲之羔七、純全無疵、獻爲燔祭、以爲馨香之火祭、奉於耶和華、
所獻素祭灌祭、均依牡犢牡綿羊及羔之數、俱循其例、
更獻牡山羊一、爲贖罪祭、此在恆獻之燔祭、及其素祭灌祭之外、○
值節期、必以上所言者、獻於耶和華、以爲燔祭、素祭、灌祭、酬恩祭、此在許願樂獻之祭而外、
摩西告以色列族、俱循耶和華所命、