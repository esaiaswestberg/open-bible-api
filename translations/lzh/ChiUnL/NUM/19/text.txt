耶和華諭摩西亞倫曰、
耶和華所命之法典、今示於爾、宜令以色列族、牽牝犢一、其色維騂、純全無疵、未嘗負軛者詣爾、
付於祭司以利亞撒、牽出營外、宰於其前、
祭司以利亞撒以指取血、灑於會幕前凡七、
焚犢於祭司前、皮肉血矢、悉焚之、
祭司取香柏、牛膝草、絳色綫、投諸焚犢之火、
祭司當澣衣濯身、而後入營、其蒙不潔、迨夕乃免、
焚犢者當澣衣濯身、其蒙不潔、迨夕乃免、
潔者必取犢灰、置於營外潔地、和爲去汚之水、爲以色列族存之、此亦贖罪之祭也、
取犢灰者、當澣厥衣、其蒙不潔、迨夕乃免、此乃以色列族、及旅於其中者之永例也、
凡捫人尸、必蒙不潔、歷至七日、
迨及三日、必以斯水自滌、歷至七日則潔、若三日不自滌、則七日不爲潔、
凡捫死者之尸、而不自滌、玷耶和華之幕、必絕於以色列中、去汚之水未灑其身、必爲不潔、其汚仍存、
人死於幕、有定例焉、凡入此幕、或在幕中者、必蒙不潔、歷至七日、
凡開啟之器、未覆以蓋者、亦蒙不潔、
在野見殺於刃者、或自斃之尸、或人骨、或荒塚、捫之者必蒙不潔、歷至七日、
當爲不潔者、取所焚贖罪祭之灰、置於器中、加以活水、
必潔者一人、浸牛膝草於水中、灑幕與其諸器、及在幕中之衆、與捫見殺者自斃者之尸、捫骨捫塚者、
三日及七日、潔者必灑不潔者、至七日、使之成潔、其人澣衣濯身、迨夕乃潔、
人蒙不潔、而不自滌、玷耶和華聖所、必絕於民中、去汚之水未灑其身、必爲不潔、
凡灑去汚之水、當澣厥衣、凡捫去汚之水、必蒙不潔、迨夕乃免、著爲永例、
蒙不潔者所捫之物、皆爲不潔、捫其物者、亦蒙不潔、迨夕乃免、