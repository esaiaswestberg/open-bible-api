流便族、迦得族、牲畜衆多、見雅謝基列二地、堪爲牧畜之所、
乃就摩西及祭司以利亞撒、曁諸會長曰、
亞大錄、底本、雅謝、寧拉、希實本、以利亞利、示班、尼波、比穩、
卽耶和華於以色列族前、所攻取之地、堪爲牧畜之所、僕有羣畜、
如沾爾恩、請以斯地錫我爲業、毋庸攜我渡約但、
摩西曰、汝之昆弟往戰、汝安坐於此乎、
奚使以色列族灰心、不濟至耶和華所錫之地、
昔在加低斯巴尼亞、我遣爾祖窺察斯土、彼亦如是而行、
旣至以實各谷、而見其地、則使以色列族灰心、不入耶和華所錫之地、
當日耶和華怒而誓曰、
出埃及之衆、自二十歲以上者、旣不專從乎我、皆不獲見我所誓於亞伯拉罕以撒雅各之地、
惟基尼洗人耶孚尼子迦勒、嫩之子約書亞得見之、以其專從耶和華也、
維時、耶和華怒以色列族、使流離於曠野、歷四十年、迨及斯代之民、違逆耶和華者、盡皆滅沒、
今爾繼祖、增益罪人之數、使耶和華怒以色列族愈甚、
如爾違逆不從、彼必復遣以色列族於野、是爾滅斯有衆也、
其人進曰、我必在此、爲羣畜作牢、爲幼稚建邑、
我必備執兵械、爲以色列族之先導、攜入其所、惟我幼稚、緣畏斯土之民、必居於堅城、
我不旋返、迨以色列族各得其業、
我不與彼得業於約但西、因已得之約但東矣、
摩西曰、若爾如是而行、執兵爲戰於耶和華前、
所有軍士濟約但河、迨耶和華驅逐諸敵、
俾其地服耶和華、然後旋返、則在耶和華及以色列族前無辜、此地歸爾爲業、
不然、則干犯耶和華、當知罪必及爾、
可依所言而行、爲幼稚築邑、爲羣畜作牢、
迦得流便二族、對摩西曰、僕循我主之命、
妻孥牛羊、留於基列諸邑、
僕必濟河、所有執兵之士、爲戰於耶和華前、從我主所言、○
摩西命祭司以利亞撒、嫩之子約書亞、及以色列支派之族長、
曰、如迦得流便二族、凡執兵備戰者、偕爾有衆、於耶和華前、濟約但河、攻取其地、則必以基列地與之爲業、
若不執兵偕濟、則必得業於爾中、在迦南地、
迦得流便二族對曰、耶和華所命、僕將遵行、
我必於耶和華前、執兵濟河、至迦南地、惟我之業、在約但東、
於是摩西以亞摩利王西宏、巴珊王噩之地、及境內之城邑、四周之鄉里、俱給迦得流便二族、約瑟子瑪拿西支派之半、○
迦得人建築底本、亞他錄、亞羅珥、
亞他錄朔反、雅謝、約比哈、
伯寧拉、伯哈蘭、皆爲堅城、亦作羊牢、
流便人建築希實本、以利亞利、基列亭、
尼波、巴力免、此二邑易其名、又建築西比瑪、俱以新名稱之、
瑪拿西子瑪吉之裔、往取基列、驅逐亞摩利人、
摩西卽以其地錫之、遂處其中、
瑪拿西子睚珥、往取其鄉里、稱之爲哈倭特睚珥、
挪巴往取基納與其鄉里、以己名稱之爲挪巴、