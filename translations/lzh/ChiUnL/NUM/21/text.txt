居南方之迦南人亞拉得王、聞以色列族由亞他林道而進、則與之戰、虜其數人、
以色列族指耶和華許願曰、若以此民付於我手、我必盡滅其邑、
耶和華應以色列族所求、以迦南人付之、遂盡滅厥衆、及其邑、故其地稱曰何珥瑪、○
以色列族自何珥山啟行、由紅海道、繞以東地、因路艱難、民心恇怯、
怨上帝及摩西曰、奚導我出埃及、使死於野、無糧無水、所食淡薄、我心厭之、
耶和華遣火蛇、入民中嚙之、以色列族多死亡者、
民就摩西曰、我怨耶和華及爾、干厥罪戾、請祈耶和華、爲我驅蛇、摩西爲之祈、
耶和華諭摩西曰、爾造火蛇之象、懸之於竿、被嚙者望之而得生、
摩西遂造銅蛇、懸之於竿、爲蛇所嚙者、觀之而得生、○
以色列族啟行、建營於阿伯、
自阿伯啟行、建營於以耶亞巴琳、在摩押野之東、
由此而往、建營於撒烈谷、
再往、建營於亞嫩溪東、其溪在野、源出亞摩利境、原爲摩押及亞摩利之界、
耶和華戰紀曰、蘇法之哇哈伯及亞嫩谷、
諸谷之地勢、斜趨亞珥鄉、附近摩押界、
由此而往、至於比珥、在彼有井、昔耶和華諭摩西曰、汝集人民、我飲以水、
時、以色列族謳歌曰、井泉湧兮、爾曹詠之、
惟此井兮、牧伯鑿之、民之長者、以梃以杖掘之、
厥後離野、往瑪他拿、自瑪他拿往拿哈列、自拿哈列往巴末、
自巴末往摩押郊之谷、至毘斯迦山巔、與野相望之處、○
以色列族遣使詣亞摩利王西宏曰、
請容我過爾地、我不偏入田畝、及葡萄園、不飲井水、行由大道、以過爾境、
西宏不許、乃集厥民、往於曠野、至雅雜、與以色列族戰、
以色列族以刃擊之、據有其地、自亞嫩迄於雅博溪、至亞捫而止、蓋亞捫族之邊境險固、
亞摩利人之邑希實本、及其鄉里、以色列族悉取之、居處其中、
昔亞摩利王西宏、與摩押先王戰、徧取斯地、至亞嫩溪、希實本乃其都也、
詩人詠之曰、希實本、爾其詣之、西宏邑、願建築之、
火自希實本而出、焰自西宏邑而發、燬摩押之亞珥、及亞嫩崇邱之牧伯、
摩押其有禍兮、基抹之民其將亡兮、厥子遁逃、厥女見攘、爲亞摩利王西宏所獲、
我已射之、希實本危亡、爰及底本、我已滅之、至於挪法、迄米底巴、○
於是以色列族、居亞摩利人之地、
摩西遣人窺察雅謝、遂取其鄉里、驅遂亞摩利人、
以色列族旋返、往巴珊道、巴珊王噩率衆出而攻之、在以得來與之戰、
耶和華諭摩西曰、毋畏之、我以斯王、及其人民土地、咸付爾手、汝待遇之、如都希實本之亞摩利王西宏然、
遂擊王、及其子其民、靡有孑遺、據有其地、