大衞自拉瑪之拿約遁、詣約拿單、言曰、我何所爲、有何過惡、干何罪戾於爾父前、致索我命、
約拿單曰、不然、爾必不死、我父所爲、事之巨細、無不示我、豈獨隱此於我、無是事也、
大衞誓曰、爾父明知我蒙爾恩、故曰、勿令約拿單知之、恐其憂戚、然我指維生之耶和華、及爾生命而誓、我離死地、僅一步耳、
約拿單曰、爾心所欲、我必爲爾行之、
大衞曰、明日月朔、我當侍王宴、容我匿於田、越至三日之夕、
如爾父見我不在、可言大衞切請於我、許其趨歸伯利恆故邑、蓋其全家獻歲祭於彼、
如爾父言善、則爾僕得安、如其震怒、可知其決意害我、
昔爾使僕指耶和華、與爾盟約、故當以仁慈待我、如我有罪、爾自殺我、何攜我詣爾父乎、
約拿單曰、決不爲此、我若確知我父決意害爾、豈不以告、
大衞曰、如爾父以厲言叱爾、誰以告我、
約拿單曰、爾來、偕往於田、二人遂往、
約拿單謂大衞曰、願以色列之上帝耶和華爲證、明日此時、或至三日、我窺我父於爾、若有善意、豈不遣人示爾乎、
我父若欲害爾、我不示爾、使爾安然而去、則願耶和華罰約拿單維倍、惟願耶和華偕爾、如昔偕我父然、
爾當以耶和華之仁慈待我、不第在我存日、免我死亡、
厥後耶和華殲大衞諸敵於地時、亦勿絕爾仁慈於我家、歷世靡曁、
約拿單遂與大衞家盟約曰、不守此約者、願耶和華於大衞之敵討之、
約拿單愛大衞、如愛己命、故使之復誓、
謂之曰、明日月朔、爾虛其位、人必見之、
越至三日、爾必速往、至昔相議之時、爾所匿跡之處、俟於以色石旁、
我將射三矢於其側、佯欲射的、
命童取矢、如曰矢在此、可取之來、我指維生之耶和華而誓、爾必平安無害、
如我謂童曰、矢在彼、則行爾途、乃耶和華使爾去也、
至於爾我所言之事、耶和華恆在爾我間爲證、○
大衞匿於田、月朔王席坐、
如常附牆而坐、約拿單侍立、押尼珥坐於掃羅側、大衞之位虛焉、
是日掃羅無言、意大衞遇事、或蒙不潔、必不潔也、
翌日乃月之二日、大衞之位仍虛、掃羅謂其子約拿單曰、耶西之子、昨日今日不赴宴、曷故、
約拿單對曰、大衞切求於我、許其往伯利恆、
曰、請容我往、家有祭祀於邑、兄命必至、如沾爾恩、請容我往、見我諸兄、故未赴王宴、
掃羅怒約拿單曰、頑梗悖逆之婦所生者、我豈不知爾簡耶西之子、致辱爾身、及母體乎、
耶西之子在世、爾與爾國、必不堅立、今當遣人執之詣我、彼必死、
約拿單謂父曰、何故致之於死、彼何所爲、
掃羅擲戟欲刺之、於是約拿單知父決意殺大衞、
則忿然離席、月之二日不食、因其父辱大衞、而爲之憂也、○
詰朝、約拿單依前與大衞所約之時、出於田、一童偕之、
謂童子曰、爾其疾趨、尋我所射之矢、童趨之時、約拿單射矢過之、
童至其矢所射之處、約拿單呼曰、矢非過於爾乎、
又呼曰、速往勿遲、童拾其矢、返詣厥主、
童不知其意、惟約拿單大衞知之、
約拿單以器械與童曰、攜之入邑、
童旣去、大衞自石之南而出、伏地三拜、彼此接吻、相向而哭、大衞尤甚、
約拿單謂大衞曰、安然而去、我儕二人曾指耶和華名而誓、願耶和華在爾我間、及爾我後裔中、至於永世、大衞遂起而往、約拿單入於邑、