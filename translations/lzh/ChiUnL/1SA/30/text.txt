越至三日、大衞與從者至洗革拉、亞瑪力人已侵南土、及洗革拉、且擊洗革拉而燬之、
其中婦女、無少長、悉虜之、不殺一人、俱攜之去、
大衞與從者至、見邑已燬、妻孥被虜、
遂皆大聲而哭、至於力盡乃已、
大衞二妻、耶斯列女亞希暖、及曾適迦密人拿八之亞比該、亦被虜、
民爲子女、衷懷苦惱、相語以石擊大衞、大衞窘甚、然恃其上帝耶和華、而強厥志、○
大衞謂祭司亞希米勒子亞比亞他曰、請攜聖衣至、亞比亞他遂攜之至、
大衞詢於耶和華曰、若追其軍、可及之乎、曰、追之必及、而反所有、
大衞與從者六百人、往至比梭溪、
有二百人憊甚、不能渡、故留於彼、惟大衞與四百人往追、
在田遇一埃及人、攜至大衞、給之以餅、飲之以水、
又給以無花果餅一角、葡萄乾二穗、食之、精神乃復、蓋彼歷三晝夜、未嘗飲食、
大衞曰、汝屬何人、奚自而來、曰、我乃埃及少者、爲亞瑪力人僕、三日前遘疾、見棄於主、
我軍曾侵基利提南方、與猶大境、攻迦勒之南、且燬洗革拉、
大衞曰、願導我至其軍乎、曰、爾指上帝以誓、必不殺我、不付我於主手、我則導爾至其軍、
旣至、見亞瑪力人徧布於地、飲食舞蹈、因在非利士地、及猶大境、攘奪貨財甚多故也、
大衞擊之、自黎明至次日之夕、除四百少者乘駝而遁外、無一得免者、
大衞盡返亞瑪力人所掠之物、拯其二妻、
無論少長子女、及所掠之物、大衞悉返之、未失其一、
且奪敵之牛羊、驅於其前、曰、此大衞所獲也、
大衞至二百人所、昔彼困憊、不能相從、留於比梭溪、今出迎大衞、與其從者、大衞前問其安、
大衞從者中、有惡人匪徒曰、彼不偕我往、所獲之物勿與、第其妻孥、可攜而去、
大衞曰、兄弟乎、耶和華旣輔翼我、以敵軍付於我手、其所賜之物、勿若是以行、
所言之事、誰欲從之、臨陳與守物者、所得維均、
是日大衞定此爲以色列之典章律例、至於今日、○
大衞至洗革拉、由所獲之物中、取而饋其友朋猶大長老、曰、自耶和華敵所獲之物、奉爾爲禮、
在伯特利、南土拉末、雅提珥、
亞羅珥、息末、以實提莫、
拉哈勒、耶拉篾諸邑、基尼諸邑、
何珥瑪、歌拉珊、亞撻、
希伯崙、及大衞與從者素所往來之地、俱有饋焉、