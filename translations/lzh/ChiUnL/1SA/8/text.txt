撒母耳年邁、立其子爲以色列士師、
長名約珥、次名亞比亞、俱在別是巴爲士師、
其子不行父道、偏私牟利、受賄反正、○
以色列長老咸集、詣拉瑪見撒母耳、
曰、爾年已邁、爾子不行爾道、今當爲我立王、聽我之訟、與列國同、
彼言立王聽訟、撒母耳不悅其事、禱於耶和華、
耶和華諭之曰、凡民所言、爾可從之、彼非棄爾、乃棄我也、不欲我爲其王、
自我導之出埃及、迄於今日、彼之所行、離我而事他神、今待爾亦若是、
可從其言、惟當加以警戒、示以治之之王、其制度若何、
撒母耳以耶和華之言、悉告於求立王之民、
曰、治爾之王、其制度若此、必取爾子、使御車、爲騎兵、趨於車前、
或立爲千夫長、五十夫長、或使耕其田、穫其穡、作其戰具、造其車器、
亦取爾女、使爲製香品者、爲廚婢、爲膳女、
又取爾至嘉之田畝、葡萄園、橄欖園、以賜其臣僕、
爾種所生、及葡萄園所產、十取其一、以供其宦豎、與其臣僕、
且取爾僕婢、及少年之壯者、與爾之驢、以供其役、
爾之羊羣、十取其一、爾必爲之僕隸、
是時爾必因所簡之王而呼籲、惟耶和華不俞允焉、
民不聽撒母耳言、曰、不然、我欲得王治我、
使我同於列國、聽我之訟、導我而出、爲我而戰、
撒母耳聞民言、述於耶和華、
耶和華諭之曰、可從其言、爲之立王、撒母耳遂告以色列人曰、其各歸邑、