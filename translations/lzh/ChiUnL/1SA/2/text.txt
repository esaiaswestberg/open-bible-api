哈拿禱曰、我心因耶和華歡悅、我角因耶和華崢嶸、我口向敵而孔張、因爾拯救而喜樂、
惟耶和華爲聖、無如之者、其外無他、無有磐石、似我上帝、
勿復出言驕矜、勿容口發狂妄、蓋耶和華爲睿智之上帝、人之所行、爲彼所衡、
勇士折其弓、躓者束以力、
素飽足者爲傭得食、飢餓者不復飢、不育者乃產七子、多子者反致衰弱、
耶和華殺人生人、使人歸墓、使人復起、
耶和華使人貧、使人富、使人卑微、使人高顯、
舉貧賤者於塵埃、拔匱乏者於糞壤、使坐牧伯之間、俾嗣尊榮之位、蓋地之柱屬耶和華、立宇宙於其上、
彼之聖民、必護衞其步履、使惡人緘默於幽暗、蓋恃力者、無有得勝也、
與耶和華爭者、必被擊碎、彼必自天以雷擊之、耶和華將行鞫於地極、賜力於其王、高其受膏者之角、
以利加拿往拉瑪、歸其家、小子在祭司以利前、奉事耶和華、○
以利二子、匪類也、不識耶和華、
其爲祭司、與民立規、人獻祭烹肉時、祭司之僕至、手執三股之叉、
入於釜甑鼎鑊、叉所得者、祭司取之、凡以色列族至示羅者、祭司待之若此、
未焚脂、祭司之僕至、謂獻祭者曰、給肉於祭司以炙、彼不取爾烹者、必取生腥、
如人曰、必先焚脂、然後任爾所欲取之、彼則曰、非也、今當予我、不然、我強取之、
二少者之罪、耶和華視爲甚重、蓋輕視耶和華之祭也、○
撒母耳尚幼、衣枲聖衣、侍於耶和華前、
母爲之歲作小袍、偕夫往獻歲祭時、攜而予之、
以利爲以利加拿及其妻祝嘏曰、願耶和華由此婦賜爾後裔、以代從耶和華所求者、夫婦遂歸、
耶和華眷顧哈拿、彼則懷姙、生三子二女、小子撒母耳生長於耶和華前、○
以利年邁、聞其子待以色列衆之事、並聞其與會幕門供役之婦同寢、
謂之曰、我由民衆聞爾惡行、胡爲作此、
我子、勿爾、我所風聞、非善言也、爾使耶和華之民干罪、
人若相犯、上帝鞫之、若犯耶和華、誰爲之祈、惟二子不聽父言、蓋耶和華決意殺之、
小子撒母耳漸長、益得耶和華與人之愛、○
有上帝僕至以利曰、耶和華云、爾祖之家、在埃及法老室、我非向之顯見乎、
以色列支派中、我非簡彼爲我祭司、使焚香於我壇、衣聖衣於我前乎、以色列族所獻之火祭、我非賜爾祖之家乎、
我所命獻於我室之祭品禮物、爾何踐踏之、重爾子過於我、取我民以色列所獻之嘉者、以肥己乎、
故以色列之上帝耶和華曰、昔我有言、爾與爾祖之家、將恆久行於我前、今我則曰、決不如是、凡尊我者、我必重之、凡藐我者、我必輕之、
其日將至、必斷爾臂、及爾祖家之臂、使爾家中無一耆老、
以色列富有之際、爾必目擊敵在我室、爾家永無耆老、
爾家之人、我不滅於我壇者、必使爾目壞心憂、爾家所育、皆必壯年夭逝、
爾之二子、何弗尼非尼哈所遇之事、可以爲徵、彼必同日而亡、
我將挺生忠藎之祭司、彼將循我心意而行、我必鞏固其家、彼必恆久行於我受膏者前、
爾家所遺、必來拜之、求一金一餅、曰、請立我任祭司之職、俾得少許之餅以食、