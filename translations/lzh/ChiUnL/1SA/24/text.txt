掃羅追非利士人而歸、或告曰、大衞在隱基底野、
掃羅簡以色列衆三千人、往索大衞及其從者、於野羊磐石、
至途間之羊牢、有穴在焉、掃羅入而遺矢、時、大衞與從者居穴深處、
從者曰、昔耶和華謂爾曰、我將以敵付於爾手、任意待之、今日是矣、大衞遂起、竊斷掃羅衣裾、
旣而中心自責、
謂從者曰、我主乃耶和華之受膏者、願耶和華禁我舉手攻之、以其爲耶和華所膏也、
大衞言此、阻其從者、不許起攻掃羅、掃羅出穴而去、
後大衞亦起出穴、呼掃羅曰、我主、我王、掃羅回顧、大衞伏地而拜、
謂掃羅曰、有言大衞欲加害於爾、曷聽之哉、
今在穴中、耶和華付爾於我手、爾所目擊、或勸我殺爾、惟我惜爾、自謂不可舉手害我主、緣爲耶和華所膏也、
我父乎、請觀爾裾在於我手、我旣斷之、而不殺爾、可知我手無惡無過、爾雖獵取我命、而我未嘗獲罪於爾、
願耶和華在爾我間判斷、爲我伸寃、惟我手不加諸爾、
古諺有云、惡自惡人出、惟我手不加諸爾、
以色列王出、所蹤跡者誰、所追襲者誰、乃死犬躍蚤耳、
願耶和華在爾我間審鞫之、判斷之、鑒察之、爲我伸寃、援我於爾手、
大衞言畢、掃羅曰、我子大衞、此爾聲乎、遂大聲而哭、
謂大衞曰、爾待我以善、我待爾以惡、爾較義於我、
今爾顯明以善待我、蓋耶和華付我於爾手、爾不殺我、
人遇敵、豈任其安然去耶、願耶和華因爾今日所行於我、而報以善、
我知爾必爲王、以色列國堅定於爾手、
今當指耶和華而誓、不絕我嗣、不滅我名於我父家、
大衞與掃羅誓、掃羅遂歸、大衞及其從者往於寨、