大衞意謂、必有一日、我亡於掃羅手、不如遁入非利士地、掃羅則絕其望、不復索我於以色列境、我乃脫於其手、
遂起、與從者六百人、往投迦特王瑪俄子亞吉、
大衞與其二妻、耶斯列女亞希暖、及曾適拿八、迦密女亞比該、同僕從並眷聚、咸偕亞吉居於迦特、
或以大衞逃於迦特告掃羅、掃羅不復索焉、○
大衞謂亞吉曰、如沾爾恩、請以郊外之邑、賜我居處、何必偕王居京都乎、
亞吉賜以洗革拉、故洗革拉屬猶大王、迄於今日、○
大衞居非利士地、計一年有四月、
大衞與其從者、往侵基述人、基色人、亞瑪力人、此族素居斯土、自書珥至埃及、
大衞擊之、無論男女、不存其生、取牛羊驢駝及衣服、歸見亞吉、
亞吉曰、今日所侵何地、曰、猶大南境、耶拉篾南境、基尼南境、
大衞不生存男女、攜至迦特、蓋曰、恐其以我事告人云、大衞所爲如此、彼居非利士地、所爲常若是、
亞吉信大衞、曰、彼使其民以色列深恨之、必永爲我僕、