基列耶琳人至舁耶和華匱、詣山中亞比拿達室、區別其子以利亞撒守之、○
匱在基列耶琳、歷日已久、凡二十年、以色列家思慕耶和華、
撒母耳告以色列家曰、如爾一心歸耶和華、則必除異族之神、及亞斯他錄於爾中、專心歸耶和華、而獨事之、則彼援爾於非利士人手、
以色列人遂去諸巴力、及亞斯他錄、獨事耶和華、○
撒母耳曰、當集以色列衆於米斯巴、我將爲爾祈禱耶和華、
遂集於米斯巴、汲水傾於耶和華前、是日禁食、曰、我獲罪於耶和華、撒母耳在米斯巴、爲以色列族聽訟、
非利士人聞以色列衆集於米斯巴、其牧伯遂上、欲攻之、以色列族聞之、則懼、
謂撒母耳曰、爲我籲我上帝耶和華勿輟、俾援我於非利士人手、
撒母耳取哺乳之羔一、獻於耶和華、爲全牲燔祭、爲以色列族籲耶和華、耶和華允焉、
撒母耳獻燔祭時、非利士人進與以色列人戰、是日耶和華發大雷、潰亂非利士人、遂敗於以色列人前、
以色列人出米斯巴追擊之、至伯甲之下、
撒母耳取一石、立於米斯巴與善間、名之曰以便以謝、曰、延及此時、耶和華助我儕、
於是非利士人屈服、不再侵以色列境、撒母耳存日、耶和華之手、制非利士人、
非利士人所取以色列之邑、自以革倫至迦特、悉反之、邑之四境、以色列人亦援之於非利士人手、是時以色列人與亞摩利人和好、
撒母耳畢生爲以色列士師、
歲巡伯特利、吉甲、米斯巴、在此聽其訟、
後歸拉瑪、其家在焉、爲以色列族聽訟、爲耶和華築壇、