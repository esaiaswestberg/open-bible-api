惟爾所言、宜符正教、
使耆老節制、莊重、貞正、於信愛忍而無疚焉、
使老婦之舉止端肅、毋讒毀、毋役於酒、以善訓人、
俾迪少婦愛夫愛子、
貞正、清潔、善良、操作於家、服從其夫、以免上帝之道見謗、
幼男亦當勸以貞正、
爾凡事自表爲善行之模楷、其施教也、無邪而嚴重、
言正無可咎責、使違逆者自愧、末由以惡議我儕、
勸僕服其主、凡事悅之、毋抵捂、
毋私取、惟表其忠、俾凡事修明我救者上帝之道、
蓋上帝救濟萬人之恩已顯、
教我儕棄絕不虔、與世俗之慾、而以貞正、公義、敬虔、度日於今世、
仰慕有福之望、及皇矣上帝、我救者基督耶穌之榮顯著、
彼爲我儕捐己、贖我出諸不法、且潔其民以爲己業、乃熱衷於善者也、
凡此、爾宜言之勸之、以諸權督責之、勿爲人輕視焉、