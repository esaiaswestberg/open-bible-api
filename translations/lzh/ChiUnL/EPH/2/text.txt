且爾曹素以罪愆而死、
從斯世之俗而行、服在空乘權之君、卽今運行於悖逆者之靈、
我儕亦嘗出入其中、徇形軀之情、行身心之欲、本爲服怒之輩、如他人然、
但上帝富有矜恤、以浩大之愛愛我、
於我儕因過而死時、偕基督而甦我、爾之得救、乃由恩耳、
且於基督耶穌、使我儕與之同起、亦同坐於天、
致由彼所施我儕之慈惠、彰其厚恩於後世焉、
蓋爾以恩得救、由信非由己、乃上帝所賜也、
非由乎行、免人自矜、
蓋我儕乃上帝之工、受造於基督耶穌中、致行善行、乃上帝所豫定、使我儕行之者也、○
故當記憶、爾昔以形軀爲異邦人、彼於形軀由人手所謂割者、謂爾爲無割者、
當時爾與基督相隔、與以色列民相異、外乎應許諸約、無有所望、在世無有上帝、
今則於基督耶穌、爾曹素爲遠者、以基督血而得近、
彼爲我儕之和、毀其間之藩籬、使二者爲一、
且於其形軀廢厥仇讐、卽誡命之律載於條例者、致於彼中、以二者造一新人而致和、
又以十架誅厥仇讐、聯二者爲一體、復和於上帝、
遂來宣和平於爾遠者及近者、
蓋我二者由彼、因一神而謁父、
如是、爾曹不復爲外人、爲客旅、乃與聖徒同籍、爲上帝之眷屬、
建於使徒先知之基、基督耶穌爲屋隅之首石、
諸宇於彼中結構、漸成主之聖殿、
爾曹亦共被建、爲上帝之居所、藉聖神而居焉、