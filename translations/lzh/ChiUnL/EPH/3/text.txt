緣此、我保羅因爾異邦人、爲基督耶穌之囚、
若爾聞上帝爲爾之故、賜我頒恩之職、
我由啟示得識奧祕、如前所畧書者、
爾曹讀之、可知我洞悉基督之奧祕、
先世未嘗示人、今則以神啟示聖徒及先知矣、
卽異邦人同爲嗣子、同其肢體、且由福音共與所許、在基督耶穌中者、
我爲福音之役、乃依上帝所賜之恩、此恩乃依其能之功用而賜我也、
我在聖徒中、乃微之又微者、尚蒙此恩、俾以基督莫測之富有、宣諸異邦、
令衆咸知此頒布之奧祕、卽歷世隱於創造萬有之上帝者、
致在天諸執政者、操權者、今由教會知上帝智備萬殊、
乃依其永旨、在我主基督耶穌中所定者、
於彼也、我儕由信而果敢、毅然而謁上帝、
故我求爾、勿以我爲爾受難而疲憊、斯乃爾榮、○
緣此、我屈膝於父前、
卽在天在地諸家、所由得名者、
求依其榮之富有、俾由厥神、以其能而剛健乃衷、
致基督因信而居爾心、使爾根基於愛、
得與諸聖徒克識其長闊高深、
且知基督莫測之愛、得乎上帝所充者而充焉、○
夫上帝能行者、越乎我儕所求所思、依其運行於我儕之能也、
願在教會、亦在基督耶穌、以榮歸之、永世靡曁、阿們、