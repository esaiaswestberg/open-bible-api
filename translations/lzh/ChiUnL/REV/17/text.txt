執七盂者七使之一就我曰、來、我以坐於衆水大妓之鞫示爾、
世上諸王與之行淫、宅地之人、由其淫亂之酒而醉、
我感於聖神、被攜適野、見一婦乘絳獸、七首十角、遍有謗讟之名、
婦衣紫絳、飾以金玉珠璣、手執金杯、滿貯穢惡、卽其淫汚也、
額書厥名曰奧祕、大巴比倫、地上諸妓與諸穢惡之母、
又見此婦醉於聖徒及證耶穌者之血、我見之則奇甚、
使者謂我曰、爾何奇耶、婦與所乘首七角十之獸、我將以其奧祕告爾、
爾所見之獸、昔有今無、且將自淵窟而上、歸於淪亡、宅地之人、其名自創世時、未錄於維生之册者、見獸昔有今無、且將復來、則必奇之、
智者之心思在此矣、七首者、乃婦所坐之七山也、
又爲七王、已傾者五、尚在者一、未至者一、至則暫存耳、
昔有今無之獸、乃爲其八、亦出乎其七、而歸淪亡、
爾所見之十角、乃十王未嘗受國者、但偕獸受權如王僅半時耳、
其心咸同、且以己能與權予獸、
彼將與羔戰、羔將勝之、蓋羔乃諸主之主、諸王之王、與之偕者乃見召蒙選忠信之人也、
使者又謂我曰、爾見妓所坐之水、乃諸民諸部諸邦諸方、
又爾所見之獸、與其十角、將惡此妓、使之荒墟裸體、且食其肉、而盡焚之、
蓋上帝曾使其心、同懷一意、以行己旨、且以其國予獸、待上帝之言皆應焉、
爾所見之婦、卽大邑秉權於世之諸王者也、