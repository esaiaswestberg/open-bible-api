使者又以邑衢中維生水之河示我、其水光明如晶、自上帝及羔之座而出、
河之左右、有維生之樹、其果十有二種、月結其實、其葉以醫列邦、
咒詛不復有、上帝及羔之座在焉、其僕將事之、
且覲主面、主名亦在其額、
不復有夜、無需燈光日光、蓋主上帝光耀之、且彼衆秉權、以至世世、○
又謂我曰、此言信且眞也、主卽感諸先知之上帝、遣其使者、以必速成之事示其諸僕、
我必速至、守此書之豫言者福矣、○
於此事聞且見者、我約翰也、旣聞見之、遂伏拜示我此事之使者前、
彼謂我曰、毋以爲也、我與爾及爾諸兄弟卽先知、並守此書之言者、同爲僕、爾當拜上帝也、○
又曰、勿緘此書之豫言、蓋時邇矣、
不義者仍爲不義、汚穢者仍爲汚穢、義者仍爲義、聖者仍爲聖、
我必速至、攜其值、各依其工而報之、
我爲始與終、先與後、本與末、
滌其袍者福矣、俾得權於維生之樹、由諸門而入邑、
其外則有犬類、巫術、淫亂、兇殺、拜像、及凡好誑而行之者、○
我耶穌已遣我使、爲諸會以此事證於爾曹、我乃大衞之根株苗裔、及光明之晨星、○
聖神與新婦皆曰來、聞者亦當曰來、渴者當來、凡願之者、可得維生之水、而無費也、○
我語凡聞此書之豫言者、或加增之、上帝必以此書所錄之災、加諸彼、
或删減之、上帝必由此書所錄維生樹及聖邑、删除其分、○
證此書者曰、然、我乃速至、阿們、主耶穌其至哉、
願主耶穌之恩、與諸聖徒偕焉、阿們、