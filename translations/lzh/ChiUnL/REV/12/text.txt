又見大兆於天、一婦衣日踏月、首戴十二星之冕、
懷孕將產、艱難痛苦而呼號、
又有兆見於天、一大赤龍、七首十角、首戴七冕、
尾曳天星三分之一、投之於地、龍立於將產之婦前、待其旣產、而吞其子、
其產也男、將以鐵杖牧萬邦者、子見攝至上帝座前、
婦則逃入曠野、在彼有上帝所備之所、使養之、一千二百六十日、○
在天有戰、米迦勒偕其使與龍戰、龍亦偕其使以戰、
弗克、在天不復有其所、
大龍卽老蛇、名曰魔、亦曰撒但、迷惑普世者、見投於地、其使亦與焉、
我聞大聲在天云、我上帝之拯救、與能與國、及其基督之權、今悉至矣、蓋訟我兄弟者已見投、卽晝夜訟之於我上帝前者、
諸兄弟因羔之血、並所證之道勝之、乃不愛己生以至於死也、
是故諸天與居其中者宜喜樂、惟地與海禍矣、因魔恚甚、已臨於爾、蓋自知其時無幾也、○
龍旣見投於地、則窘迫產男之婦、
有以大鷹之雙翼授婦、使之飛入曠野、至其所、以避蛇、在彼就養、歷一載、二載、又半載、
蛇於婦後、吐水如河、欲漂沒之、
地坼、吸龍所吐之河以助婦、
龍怒婦滋甚、遂往與其餘裔戰、卽守上帝之誡、與耶穌之證者、時、龍立於海沙、
