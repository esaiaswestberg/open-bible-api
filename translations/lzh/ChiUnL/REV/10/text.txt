我又見有力之使者、自天而降、衣以雲、首有虹、顏如日、足如火柱、
手執已展之小卷、右足著海、左足著地、
大聲而呼、如獅吼焉、呼時七雷發厥聲、
發聲時、我將書之、聞自天有聲曰、七雷所發者、緘之勿書、
我所見立於海與地之使者、舉右手向天、
指維生至世世、造天地海與其中之物者、誓曰、時不復延矣、
惟於第七使者發聲之日、將吹之時、上帝之奧妙遂成、如所宣嘉音於其僕諸先知也、
聞自天之聲復語我曰、立於海及地之使者、手執已展之小卷、汝往取之、
我遂就使者曰、以小卷予我、彼則曰、取而食之、必苦爾腹、在爾口則甘如蜜、
於是我自使者之手取小卷食之、在口甘如蜜、旣食、我腹則苦、
又語我曰、爾當復指諸民諸邦諸方諸王而豫言焉、