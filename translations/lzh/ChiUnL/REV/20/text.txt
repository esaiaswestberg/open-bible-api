我又見一使自天而降、手有深淵之鑰與大鏈、
遂執龍、卽老蛇、亦爲魔爲撒但者、縛之以至千年、
投之於淵、閉而加印其上、使不再惑列邦、迨千年後、必暫釋之、○
我又見諸座、居其上者、得權以鞫、又見因耶穌之證、及上帝之道、而被斬者之靈、與未拜獸及其像、未受其印誌於額於手者、彼皆得生、與基督共王千年、
此乃第一復起也、其餘死者尚未得生、迨屆千年焉、
與於第一復起者、福且聖矣、二次之死無權於彼、將爲上帝及基督之祭司、與基督共王千年、○
旣屆千年、撒但將釋於囹圄、
出惑在地四極之邦、卽歌革與瑪各也、且集之以戰、其數如海沙焉、
遂遊行地上、圍聖徒之營、與蒙愛之邑、有火降自天而滅之、
惑之之魔、被投於火與硫之湖、獸及僞先知亦在焉、晝夜痛苦、以至世世、○
我又見一座大而且白、及居其上者、地與天自其前而遁、不得其所、
我見死者、尊與卑均立座前、諸書遂展、又有他書展焉、卽維生之書也、死者依其行、如書所載而被鞫、
海及死與陰府、亦出其中之死者、各依其行而被鞫、
死與陰府亦見投於火湖、卽二次之死也、
凡未錄於維生之書者、則見投於火湖焉、