我見居於座者、右手擎卷、內外書文、緘以七印、
又見有力之使者、大聲呼曰、誰堪啟卷、而揭其印乎、
在天在地曁地下、無能啟卷、或從而觀之、
我卽大哭、因未遇堪啟其卷、或觀之者也、
長老之一遂謂我曰、勿哭、猶大支之獅、大衞之根、已獲勝、能啟此卷、及其七印、
我又見座中、及四生物、與諸長老中、有羔立焉、如曾見殺、有七角七目、卽上帝遣於天下之七神、
彼前取卷、自居座者之右手、
旣取之、則四生物與二十四長老、伏於羔前、各執琴、與金盂盈以香、卽諸聖徒之祈禱、
皆唱新歌曰、爾堪取卷而啟其印、因爾見殺、曾以爾血、自各族各方各民各國之中、購人以歸上帝、
使之爲國、爲祭司、歸我儕之上帝、且王於地、
我又見於座與生物、及長老四周之衆使者、其數萬萬千千、
聞其大聲曰、見殺之羔、堪得其能、其富、其智、其力、其尊、其榮、其頌、
又聞在天在地曁地下海中受造之物、及其中所有者、僉云、願頌及尊、與榮與權、歸居於座者與羔、至於世世、
四生物曰、阿們、諸長老遂伏而拜、