是以清潔之兄弟、與天之召、宜思我儕所信奉之使者、大祭司耶穌、
彼忠於立己者、如摩西於上帝之家然、
其受榮逾於摩西、猶造家者之尊於家也、
蓋家必有造之者、惟造萬有者卽上帝也、
夫摩西如僕、忠於上帝家、以證後日將言之事、
但基督如子、以治其家、我儕若持守果毅、及所誇之望、鞏固至終、則爲其家人矣、
是故如聖神所云、爾曹今日若聞其言、
勿剛愎乃心、猶昔之激怒、卽試我於野之日、
爾之列祖、試我驗我、歷四十年、視我所爲、
故我不悅此代之人曰、其心常迷、不識我路、
我怒而誓曰、彼必不入我之安息也、
兄弟乎、爾宜愼、免爾中或懷不信之惡心、背維生之上帝、
乘有今日、宜日相勸勉、免爾中有因罪惡之詭謀、以致剛愎、
蓋我儕若持守初信、鞏固至終、則可與於基督矣、
故曰、爾曹今日若聞其言、勿剛愎乃心、猶昔激怒時也、
其聞而激怒者誰耶、非從摩西出埃及之衆乎、
又四十年彼所不悅者誰耶、非干罪而屍仆於野者乎、
又誓之不得入其安息者誰耶、非不順從者乎、
由是觀之、彼不得入、不信故也、