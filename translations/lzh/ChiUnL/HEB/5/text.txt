凡由人間所選之大祭司、乃爲人而立、以司上帝之事、俾其爲罪獻祭與禮、
己旣囿於荏弱、故亦容忍愚昧迷罔之人、
故當爲罪獻祭、爲民亦爲己也、
且無人自取此尊、惟蒙召於上帝、如亞倫者、
如是、基督之爲大祭司、亦非自榮、乃上帝語之曰、爾乃我子、今日生爾、
於他書亦云、爾依麥基洗德之班、永爲祭司、
彼在世時、大呼涕泣、以其祈禱籲懇、獻於能救之出死者、且因其寅畏而得升聞、
彼雖爲子、猶因所歷之苦、而學順服、
及其完全、則爲凡順服之者永救之原、
上帝稱之爲大祭司、依麥基洗德之班焉、○
論及斯人、我有多辭、難以剖析、以爾鈍於聽聞也、
蓋以時而論、爾當爲師、然尚需人以上帝聖詔小學之始、教導爾曹、且爲需乳不需粒食者、
凡食乳者、不悟義理之言、以其爲赤子耳、
惟粒食宜於成人、因其習練、而才識明通、能別夫善惡也、