夫今之所言、其首要者、卽我儕有如是之大祭司、坐於皇皇在天者之右、
爲聖所及眞幕之執事、設此幕者、主也、非人也、
凡大祭司、皆爲獻禮與祭而立、故此大祭司亦必有所獻、
若其在世、則不爲祭司、蓋有依律獻禮者在焉、
彼所奉事、乃在天者之像與影耳、如摩西將造幕時、奉諭云、宜謹依在山所示爾之式而造諸物、
今耶穌得更美之執事、以其爲中保於愈善之約、此約乃於愈善之許而立者、
倘前約無缺、則無庸立後約矣、
惟視其有缺、則曰、主云、時日將至、我與以色列家、及猶大家、必立新約、
非依我與其先祖所立之約、卽在援其手、導之出埃及時者、主云、彼不恆守我約、故我弗眷顧之、
又云、斯日以後、我與以色列家所立之約、乃以我律置其衷、銘其心、我於彼爲上帝、彼於我爲民、
勿須各訓其鄰里及其兄弟云、宜識主、蓋自卑至尊、皆必識我、
以我將寬恕其不義、不復憶其罪愆、
約旣曰新、則以前者爲舊、夫舊而漸衰者、殆近於消滅矣、