夫律旣爲將來佳事之影、非其眞形、必不能以歷年恆獻之祭、使近之者完全、
若然、則獻祭之事豈不止乎、蓋崇事者一潔、不復覺罪、
惟歷年獻祭、乃使人憶罪耳、
蓋牛羊之血、不能除罪、
故基督臨世時曰、祭與禮爾不欲之、乃爲我備一身焉、
燔祭罪祭、爾不悅之、
我則曰、上帝歟、我來以行爾旨、乃經卷載及我者、
前旣言祭與禮、燔祭罪祭、爾不欲之、且不悅之、是皆依律而獻者、
後則曰、我來以行爾旨、乃除其先、以立其後也、
我儕由此旨、賴耶穌基督一獻其身、而得成聖矣、
凡祭司日立而奉事、屢獻一式之祭、究不能除罪也、
惟彼旣爲罪而獻一祭、以至永久、則坐上帝右、
俟諸敵爲其足几、
蓋以一獻、使成聖者永爲完全、聖神亦爲我儕證之、
蓋曰、主旣云、斯日以後、我與彼所立之約、
乃以我律賦其心、銘其衷、
又曰、我不復憶其罪、及其不法、
夫旣赦之、則不復爲罪獻祭矣、○
兄弟乎、我儕旣賴耶穌之血、毅然而入聖所、
由彼爲我儕所闢新且生之路、經乎幔、卽其形軀也、
且旣有大祭司、宰上帝家、
則宜以誠心篤信而進、心被灑以除是非之謬誤、身亦爲清水所滌、
持守所承之望而不移、蓋許之者誠信也、
宜彼此顧恤、激勵於仁愛善行、
勿輟會集、如彼輟之者、惟相勸勉、見彼日愈近而愈切、○
我儕旣識眞理、而故干罪、則無復有贖罪之祭、
惟戰慄待鞫、及滅諸敵之烈火耳、
拒摩西之律者、有二三人爲證、其死無恤、
況踐踏上帝子、以所由成聖之約血爲俗、且狎侮施恩之神、爾意若人受刑、其重爲何如乎、
蓋曰、伸寃在我、我必報之、又曰、主必鞫其民、此誰所言、我儕固知之矣、
陷於維生上帝手、可懼哉、○
爾當憶曩日蒙光照後、所忍諸難之大戰、
或受詬誶艱辛、爲人之戲劇、或人受此苦、而己與之、
蓋人在縲絏、爾體恤之、人奪爾業、爾喜聽之、因知有愈美恆存之業也、
故勿去爾果毅、蓋有大賞焉、
爾須忍、致爾旣行上帝旨、則得其所許、
蓋曰、尚有須臾、則來者必來、決不稽遲、
惟我義者、必由信而生、若其退縮、我心不悅之、
然我儕非屬退縮而致淪亡者、乃屬信而致靈之得救者也、