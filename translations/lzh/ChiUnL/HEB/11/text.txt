夫信爲所望者之基、未見者之據、
古人以之而得美稱、
我儕以信、知諸世界乃由上帝之言而造、致所見者、非由可見者而成也、
亞伯以信、而獻祭於上帝、較該隱尤善、由是得證爲義、卽上帝因其禮而證之、且由此信雖死猶言、
以諾以信而被徙、使之不死、人不復遇焉、上帝徙之故也、蓋其未徙之先、已得上帝悅之之證、
外乎信則不見悅、就上帝者、必信其有、且信其賞賚求之者也、
挪亞以信、而得示以未見之事、寅畏而備方舟、以救其家、由此而罪世、且得依信之義也、
亞伯拉罕有信、蒙召承順、往於將受爲業之地、旣出、不知所往、
以信而旅於所許之地、如在異地、與共承一許之以撒雅各居幕無殊焉、
蓋望有基之邑、其營之造之者、上帝也、
撒拉有信、雖逾生育之年、尚能懷姙、以許之者誠信也、
故自一人猶已死者、生育如天星之繁多、如海沙之無數、○
此皆有信而死、未得所許、惟遙望而迎之、自謂在世爲賓旅、爲寄居者、
夫如是言者、明表其尋求家鄉也、
若念所出之地、必有機可歸、
惟其所慕者尤善、卽在天者、故上帝不恥稱爲彼之上帝、蓋已爲之備邑焉、○
亞伯拉罕有信、見試時獻以撒、卽欣承諸許者、獻其獨生之子、
主曾語之曰、爾裔將由以撒而稱、
彼以爲上帝能使人自死而起、亦如自死中而反受其子也、
以撒有信、於將來之事、祝雅各以掃、
雅各有信、瀕死時、祝約瑟二子、扶杖而拜、
約瑟有信、臨終時、言及以色列裔之將去此、且以己之骸骨囑之、
摩西生時、其父母有信、見子美都、匿之三月、不畏王命、
摩西有信、旣長、不願稱爲法老女之子、
寧與上帝民共受艱辛、不欲暫享罪惡之樂、
以爲緣基督受辱、富於埃及所有之財貨、望賞賚故也、
彼以信而去埃及、不畏王怒、因其堅忍、如見莫能見者、
以信而立逾越節、及灑血禮、免滅長子者及於民衆、
民衆以信而涉紅海、如履陸地、埃及人試行之而沈溺、
且以信而環遶耶利哥城、歷七日而傾圮、
娼妓喇合以信、而和平接納偵者、故不與不順者偕亡、
我又何言哉、如基甸、巴拉、參孫、耶弗他、大衞、撒母耳、與諸先知、若言之、時則不足矣、
其人以信而服諸國、行公義、得應許、箝獅口、
滅火勢、避鋒刃、弱而強、戰而勇、破異邦軍、
有婦得其死者復生、亦有遭酷刑而不願贖、欲得尤善之復起、
又有受戲玩、鞭扑、縲絏、囹圄之試、
受石擊、鋸解、磨煉、死於鋒刃、衣綿羊山羊之皮而流離、受窮乏、患難、暴虐、
於荒野、山嶺、洞穴、地窟、轉徙無常、若此之人、乃斯世不堪有者也、
是皆以信得美證、而未獲所許、
蓋上帝爲我儕所備尤善、使彼外乎我儕者、不得完全也、