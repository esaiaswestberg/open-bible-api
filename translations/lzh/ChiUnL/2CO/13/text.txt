我將三就爾、證以二三人之口、而所言悉定、
昔我先言之、今雖暌違、仍先言之、如二次覿面時然、卽告彼素干罪者、及其餘人、迨我復來、必不恕之、
蓋爾乃求基督由我而言之據、夫基督向爾非弱也、乃於爾衷有能也、
昔彼因弱被釘十架、然由上帝之能而生、我儕亦與之俱弱、然由上帝向爾之能、必將與之俱生、
爾宜自審止於信否、亦宜自驗、豈不自知耶穌基督在爾衷乎、否則爾爲見棄者矣、
我冀爾知、我儕非見棄者、
我求上帝、俾爾所行無惡、非欲顯我見納、惟欲爾爲善、雖視我如見棄者亦可、
蓋我儕不能拒眞理、乃輔眞理、
我弱而爾強、我則喜、所求者爾之完全也、
我暌違時書此、俾晤對時無事嚴厲、依主賜我之權以建立、非傾覆也、○
餘則問諸兄弟安、願爾完全安慰、同心輯和、則仁愛平康之上帝必偕爾、
宜接吻維聖、互相問安、
諸聖徒問爾安、
願主耶穌基督之恩、上帝之愛、聖神之感通、偕爾衆焉、