我知在地之幕若壞、則有由於上帝之室、非手所造、悠久於天、
我處此則歎息、深慕自天之室以被體、
儻得被之、不至裸裎矣、
我尚處此幕、負重而歎息、非欲脫此、乃欲衣彼、致屬死者見滅於生耳、
備我得此者上帝也、且賜聖神爲質、
是故我常坦然、知居於身、則離乎主、
蓋我由信而行、非憑目覩、
是以坦然、寧願離身與主偕居、
故或居或離、惟務爲主悅納、
蓋我衆必顯於基督座前、各依身之所行、或善或惡而受報、○
我知主之可畏而勸人、我已顯於上帝、亦望顯於爾心、
我不復自薦、第以因我而誇之故予爾、使可應對誇外貌不誇內心之人、
我若狂、乃爲上帝、若自制、則爲爾曹、
蓋基督之愛策我矣、竊思一人爲衆死、則衆已死、
且其爲衆死、使生者不仍爲己而生、乃爲代之死而起者生也、
今而後我儕不以貌識人、雖曾以貌識基督、今不復如此識之、
是以在基督中者、乃爲新造之人、舊事已逝、諸事更新矣、
萬事本乎上帝、藉基督使我與之復和、且以復和之職授我儕、
卽上帝於基督中、令世人與己復和、不以其咎歸之、而以斯道付我焉、○
是以我爲基督使、猶上帝託我勸爾、我代基督求爾與上帝復和、
彼無罪者、上帝使之代我而爲罪、俾我由彼成上帝之義焉、