我自誇固無益、不得已也、惟言主之顯象啟示耳、
我識一人宗基督者、十四年前、見攝至三重天、或於身、或不於身、我不知、上帝知之、
又知若人見攝至樂園、聞莫能言之言、人所不宜道者、或於身、或不於身、我不知、上帝知之、
又知若人見攝至樂園、聞莫能言之言、人所不宜道者、或於身、或不於身、我不知、上帝知之、
我爲若人誇、不爲己誇、惟誇我弱、
卽誇亦不爲愚、以我所言者眞也、但我自戒、恐人擬我、過其所見所聞於我者、
且以啟示莫大之故、恐我自高過甚、加刺於我身、卽撒但之役擊我、免我自高過甚也、
我爲此求主者三、使之去我、
主曰、吾之恩、於爾足矣、吾之能、於弱者而成全之、故我欣然、寧誇我弱、使基督之能庇我也、
我爲基督、以荏弱、凌辱、空乏、窘逐、阨窮爲喜、蓋我弱時則強焉、○
我爲愚矣、緣爾逼我、蓋我當爲爾所舉、我雖不足數、而不亞於至大使徒、
我爲使徒之證、卽以恆忍、行異蹟奇事殊能於爾中、
爾何事不及他會耶、惟我不累爾而已、此不韙、請恕我、○
今我欲就爾者三、亦不累爾、以我所求者爾也、非爾所有也、蓋子不必爲親蓄、乃親爲子焉、
我爲爾靈、欣然委身盡己矣、我愈愛爾、而愈鮮見愛乎、
或云我雖不累爾、而以詭計取爾、
夫我遣人就爾、豈因之賺爾乎、
我勸提多就爾、亦遣一兄弟偕之、提多豈賺爾乎、我儕非同一神、而履一迹乎、○
爾尚意我向爾自訴、然我在基督中上帝前而言也、愛友乎、所言悉以建爾、
我恐至時、見爾不副我所望、而爾見我亦不副爾所望、或有爭鬬、媢嫉、忿怒、朋黨、毀謗、隱刺、妄誇、混亂、
又恐我再至時、上帝卑我於爾前、我將爲彼干罪諸人、未改悔其汚穢淫亂邪侈之行者而憂也、