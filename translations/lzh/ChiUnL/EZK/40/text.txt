我儕被虜之二十五年、正月十日、城陷後十四年、是日耶和華感我、導我至此、
於上帝異象中、導我至以色列地、置於至高之山、山之南方、若有建築城邑之狀、
旣導我至、則見有人、其色若銅、手執麻繩、與量度之竿、而立於門、
謂我曰、人子歟、我所示爾者、爾其目覩耳聞心思之、蓋我導爾至此、乃爲示爾此事、爾所見者、悉以告以色列家、○
我見室外、四周有垣、其人執竿、竿長六肘、肘長、較之常肘再加一掌、乃量其垣、廣一竿、高一竿、
遂至東門、拾級登階、量其門閾、廣計一竿、其次亦廣一竿、
有守衞室、各深一竿、廣一竿、守衞室相間五肘、內門之閾、廣計一竿、與門廊相近、
又量門內之廊、計亦一竿、
復量門廊、深八肘、其柱二肘、門廊向室、
東門之守衞室、左右各三、深廣相同、左右之柱亦相同、
入門之處、廣十肘、長十三肘、
左右之守衞室、深廣各六肘、其前左右有欄、廣一肘、
又量門、自左守衞室之頂、至右守衞室之頂、廣二十五肘、門各相向、
又量衆柱、共六十肘、門柱四周有院、延及門廊、
自外門前、至內門之後廊前、計五十肘、
諸守衞室、及門內四周之柱、各有窗、閉以斜櫺、廊內四周亦有窗、柱上有椶樹之狀、○
其人導我入外院、則見四周有室、地鋪以石、上有守衞室三十、
鋪石之地在門側、長與門同、是爲下鋪石地、
又量自下門前至內院外、深百肘、東北皆然、
又量外院向北之門、計其深廣、
其守衞室、左右各三、其柱其廊、與上所言之門相同、院長五十肘、廣二十五肘、
其窗其廊、及椶樹之狀、俱循東門之度、登門之階有七級、其前有廊、
內院有門、東門北門相對、自彼門量至此門、計百肘、
又導我南往、見有門南向、乃量其柱其廊、其度如前、
門與廊四周有窗、與先量之窗相同、院長五十肘、廣二十五肘、
登門之階有七級、其前有廊、柱上左右、有椶樹之狀、
內院有門南向、自彼門至此門、向南量之、計百肘、○
復導我由南門入內院、遂量南門、其度如前、
其守衞室、其柱其廊、度亦如前、門與廊四周有窗、院長五十肘、廣二十五肘、
四周有廊、深二十五肘、廣五肘、
廊向外院、柱上有椶樹之狀、登門之階有八級、
又導我入內院、東向而量其門、其度如前、
其守衞室、其柱其廊、度亦如前、門與廊四周有窗、院長五十肘、廣二十五肘、
廊向外院、柱上左右、有椶樹之狀、登門之階有八級、
又導我至北門量之、其度如前、
量其守衞室、及柱與廊、四周有窗、院長五十肘、廣二十五肘、
廊向外院、柱上左右、有椶樹之狀、登門之階有八級、○
門內柱側有小室、以滌燔祭之牲、
門廊之內、左右各有二几、以宰燔祭補過祭贖罪祭之牲、
廊外北向之門、其階旁有二几、門廊之旁、亦有二几、
門旁左右各四几、共八几、宰牲於上、
亦有石鑿之几四、爲燔祭所用、長一肘有半、廣一肘有半、高一肘、宰燔祭及他祭牲者、置所用之器於其上、
有鈎廣約一掌、釘於廊內四周、几上置胙肉、
內門之外、內院有室、爲謳歌者所居、一在北門旁南向、一在東門旁北向、
其人告我曰、南向之室、爲守殿之祭司所居、
北向之室、爲守壇之祭司所居、卽利未裔撒督子孫、詣耶和華而役事者居之、
又量其院、長百肘、廣百肘、其式維方、壇在室前、○
又導我至室前之廊、而量其柱、左右各廣五肘、其門左右、各廣三肘、
廊深二十肘、廣十一肘、拾級而登、柱旁復有柱、左右各一、