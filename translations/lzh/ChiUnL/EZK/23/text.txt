耶和華諭我曰、
人子歟、昔有二女、一母所生、
當其少年、在埃及行淫、爲男擁抱、摩撫厥乳、
姊名阿荷拉、妹名阿荷利巴、俱歸於我、而生子女、阿荷拉卽撒瑪利亞、阿荷利巴卽耶路撒冷也、
阿荷拉旣歸我、乃行淫亂、戀其情人鄰邦亞述族、
彼衣紫衣、皆爲方伯州牧、少壯可愛、乘馬而至、
婦與亞述俊男行淫、以其所戀愛者、及其偶像、自染汚衊、
當其少年、在埃及行淫、爲男玷汚、摩撫厥乳、迄今未改、
故我付之於其情人亞述族手、
裸其身體、虜其子女、殺之以刃、加罰其身、使爲話柄於衆婦中、
厥妹阿荷利巴見此、狥欲過於其姊、行淫較之尤甚、
戀愛鄰邦亞述人、方伯州牧、少壯可愛、盛服乘馬、
我見其被玷、姊妹俱行一途、
惟彼增其淫行、見迦勒底人像、繪於牆壁、塗以丹雘、
其腰束帶、冠巾下垂於後、容若牧伯、與迦勒底地所出之巴比倫人同、
婦見之、則生戀愛、遣使往迦勒底見之、
巴比倫人至、登榻行淫、婦旣被玷、則厭其人、
彼顯其淫行、露其身體、我則厭之、如厭其姊、
惟彼增其淫行、憶其少年、在埃及行淫、
戀其所懽、體壯若驢、精足若馬、
猶憶少年行淫、爲埃及人擁抱、摩撫厥乳、○
阿荷利巴乎、主耶和華曰、爾之情人、爾所厭者、我必興之以攻爾、四方集之以敵爾、
卽巴比倫人、迦勒底衆、及比割書亞哥亞諸族、亞述人偕之、皆爲方伯州牧、少壯可愛、有名議士、俱乘馬者、
彼必率軍旅、攜兵械、戰車運車、至而攻爾、執干盾、冠兜鍪、列陳圍爾、我將付鞫權於其手、依其律以鞫爾、
我必以忌嫉攻爾、彼將以盛怒待爾、加以劓刵、以刃殺爾遺民、虜爾子女、所有孑遺、焚之以火、
褫爾衣裳、奪爾珍寶、
如是、我必止爾邪欲、及爾淫行、卽在埃及所習者、俾爾不舉目望之、不復記憶埃及、
主耶和華曰、爾所憾所厭者、我必付爾於其手、
彼必以恨待爾、奪爾貨財、使爾裸體、顯爾邪慝淫行之醜、
爾遭斯事、因爾狥欲、從異邦人、爲其偶像所玷、
爾行爾姊之途、我必以其爵付於爾手、
主耶和華曰、爾姊之爵、旣深且巨、所盛旣多、爾必飲之、爲人輕慢姍笑、
爾姊撒瑪利亞之爵、盛以駭愕淒涼、爾必滿飲、沈醉憂傷、
爾必飲之、吸之務盡、嚙爵之碎、搔裂己乳、主耶和華言之矣、
主耶和華曰、因爾遺忘我、背棄我、必負爾邪欲淫行之罪、○
耶和華諭我曰、人子歟、爾欲鞫阿荷拉阿荷利巴乎、若鞫之、則以其可惡之事告之、
彼行淫、手染血、狥欲於偶像、使其爲我而生之男經火、而奉獻之、至於殄滅、
更有逆我之事、同日汚我聖所、犯我安息、
旣殺子女、獻於偶像、當日入我聖所而汚之、於我室中、所行若是、
且遣使往遠方、招人詣爾、旣至、爾則澡身畫眉、妝以首飾、
坐於華牀、設几其前、以我芳品膏油、置於其上、
斯衆安逸、喧譁聞於其中、亦自曠野、攜庸人及沈湎者至、爲二婦著釧於手、戴冕於首、
我曰、行淫已久之婦、與衆彼此行淫、
衆入其所、如入妓所、就二淫婦、阿荷拉、阿荷利巴、
義人必鞫之、如鞫淫婦、與流血之婦然、以彼誠爲淫婦、其手染血也、
主耶和華曰、我必率衆攻之、俾其播蕩而被刦、
衆必擊之以石、殺之以刃、戮其子女、焚其第宅、
如是、必止淫行於斯土、以訓衆女、不效爾之行淫、
人必報爾之邪淫、爾必負拜偶之罪、俾知我乃主耶和華、