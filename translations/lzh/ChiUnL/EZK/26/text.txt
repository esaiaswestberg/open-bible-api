十一年月朔、耶和華諭我曰、
人子歟、推羅人論耶路撒冷曰、嘻嘻、衆民之門已破、皆歸於我、彼旣荒涼、我必恢廓、
故主耶和華曰、推羅乎、我爲爾敵、必使多國攻爾、若海浪之衝激、
毀推羅之城垣、摧其戍樓、去其塵埃、使爲光潔之磐、
而成海中曬網之所、爲諸民所虜掠、主耶和華曰、我言之矣、
彼之屬邑、在平原者、必滅於刃、俾知我乃耶和華、
主耶和華曰、我將使諸王之王、巴比倫王尼布甲尼撒、來自北方、率其車馬騎兵、軍旅民衆、以攻推羅、
平原屬邑、必滅於刃、建臺築壘、連盾以攻爾、
設鎚衝城垣、以斧毀戍樓、
因馬之多、塵土蔽邑、敵入邑門、如入城缺、是時、因騎兵戰車運車之行聲、城垣震動、
使其馬足躪爾逵衢、以刃戮爾人民、爾之堅柱、必仆於地、
刦爾珍寶、奪爾貨財、毀爾城垣、壞爾華屋、木石塵土、俱投水中、
我必息爾謳歌之聲、不復聞爾琴瑟之音、
使爾成爲光潔之磐、曬網之所、不復建之、主耶和華曰、我耶和華言之矣、○
主耶和華謂推羅曰、爾傾圮時、傷者呻吟、殺戮行於爾中、諸島聞之、豈不震動乎、
海濱君王、將下其位、解其朝服、去其繡衣、遍體戰慄、而坐於地、恐懼不已、爲爾驚駭、
作哀歌云、有名之邑、鞏建海中、爲航海者所居、凡寓彼者、無不懾伏、奚傾圮乎、
爾傾圮時、羣島戰慄、海中諸島、見爾滅亡、靡不駭愕、
主耶和華曰、我使爾荒蕪、若無居人之邑、使深淵沒爾、大水淹爾、
其時、我必使爾與下陰府之人、詣彼古昔之民、居於地之深處、久爲荒寂之所、不復有人居於爾中、爾於生人之地、不再獲榮、
我必使爾滅沒、永不復振、人雖索爾、而不之見、主耶和華言之矣、