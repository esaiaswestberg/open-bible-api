耶和華諭我曰、
人子歟、其面亞捫族而預言、
曰、爾亞捫族、宜聽主耶和華之言、主耶和華曰、昔我聖所玷汚、以色列地荒蕪、猶大家被虜、爾則曰、嘻嘻、
我必以爾付於東方人爲業、彼必建營、居於爾中、食爾果、飲爾乳、
我必使拉巴爲駝廐、亞捫地爲羊偃臥之所、爾則知我乃耶和華、
主耶和華曰、因爾向以色列地鼓掌頓足、滿心蔑視、欣喜不勝、
我必伸手於爾、付爾於異邦、爲彼所虜掠、絕爾於萬族、滅爾於列國、爾則知我乃耶和華、○
主耶和華曰、摩押與西珥云、猶大同於異邦、
故我必破摩押邊邑、卽其國中之榮、伯耶西末、巴力免、基列亭、
倂亞捫族、付於東方人爲業、致亞捫人不復見憶於列邦、
亦必行鞫於摩押、使知我乃耶和華、○
主耶和華曰、以東行報復於猶大家、因報復而干大罪、
故我必伸手於以東、絕其人畜、使之荒涼、自提幔至於底但、其人俱隕於刃、
假我民以色列之手、依我烈怒大忿、行報復於以東、使知我之報復、主耶和華言之矣、○
主耶和華曰、非利士人心存蔑視、而行報復、從其永憾、圖滅我民、
故主耶和華曰、我必伸手於非利士人、絕基利提族、滅海濱之遺民、
大施報復、怒而譴之、我行報復、彼則知我乃耶和華、