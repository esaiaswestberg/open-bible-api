耶和華諭我曰、
人子歟、葡萄樹在衆木中、葡萄枝在叢林中、有何長乎、
可取其木、以製何器、可取其材、以作釘而懸物乎、
惟投於火爲薪、焚其兩端、並燬其中、尚有何用乎、
其尚全時、猶難適用、況經火焚燬、則於製器、豈非更無所用乎、
主耶和華曰、叢林中之葡萄樹、我以之爲薪、投之於火、我待耶路撒冷居民、亦若是、
我必怒顏向之、雖脫於火、終爲火焚、我怒顏相向之時、爾則知我乃耶和華、
因居民干罪、我必使斯土荒蕪、主耶和華言之矣、