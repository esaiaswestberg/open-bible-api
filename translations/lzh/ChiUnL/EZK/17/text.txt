耶和華諭我曰、
人子歟、其設謎語、作譬詞、謂以色列家曰、
主耶和華云、有一巨鷹、翼大、翎長、毛豐、文彩斑斕、至利巴嫩、取香柏之高枝、
折其杪之柔條、移於貿易之地、置於商賈之邑、
亦取斯土之種、植於沃壤、在多水之濱、栽之若楊柳、
日漸長而成樹、低榦蔓延、枝向乎鷹、根盤於下、發枝出條、
又有巨鷹、翼大毛豐、厥樹由所種之畦、發根長枝、向乎此鷹、望其灌漑、
樹本植於沃壤、在多水之濱、冀能生枝結實、成爲佳樹、
爾當曰、主耶和華云、厥樹豈得繁盛乎、彼鷹豈不拔其根、摘其果、俾其憔悴、嫩葉枯槁乎、毋庸強臂衆民、拔其根株、
雖種植之、詎得繁盛、豈不於所植之畦、爲東風所搖撼、而盡枯槁乎、○
耶和華諭我曰、
謂悖逆之家云、斯事之旨、爾不知之乎、宜告之曰、巴比倫王至耶路撒冷、虜其君王牧伯、攜至巴比倫、
揀其王子、與之立約、使之發誓、遷其境內強者、
使國爲卑、不復振興、但守盟約、猶可保存、
惟彼叛巴比倫王、遣使至埃及、欲其給以馬匹軍旅、如是能亨通乎、行是事者、得免難乎、爽約能遠害乎、
彼旣藐其誓、爽其約、主耶和華曰、我指己生而誓、彼必於立之爲王者之都、與之同沒於巴比倫、
其敵築壘建營、欲滅邑衆、法老雖率軍旅羣衆、亦不能助其戰、
蓋王子旣握手立約、乃藐誓爽約、必不能免難、
主耶和華曰、我指己生而誓、彼藐我誓、爽我約、我必以此罪歸於其首、
必張我網於其上、陷之於我擭、曳至巴比倫、在彼鞫其逆我之罪、
其軍中之遁者、必隕於刃、遺民散於四方、爾則知乃我耶和華所言也、○
主耶和華曰、我必取香柏之高枝而植之、自高枝中、折其柔條、植於高峻之山、
卽以色列高地之山、俾生枝結實、爲香柏之佳者、羽族咸止其下、在其枝之蔭中、
田間衆木、則知我耶和華使高木爲低、低木爲高、青木爲枯、枯木復茂、我耶和華言之、亦成之也、