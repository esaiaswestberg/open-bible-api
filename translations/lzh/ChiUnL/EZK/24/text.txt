九年十月十日、耶和華諭我曰、
人子歟、其記錄是日、是日巴比倫王逼近耶路撒冷、
當爲悖逆之家設譬曰、主耶和華云、置鼎於火、傾水於中、
集肉投鼎、卽肉塊之佳者、若腿若肩、充以所選之骨、
取其美羊、積薪鼎下、令水盛沸、以煮其骨於中、○
主耶和華曰、禍哉血邑、生銹之鼎、厥誘未去、其中之肉、逐一取出、毋庸掣籤得之、
其中有血、流於光磐之上、不傾於地、爲土所掩、
彼之流血磐上、不掩於土、乃我使然、致我震怒、而行報復、
主耶和華曰、禍哉血邑、我必堆積多薪、
其來積薪、使火炎炎、肉爛湯濃、骨亦焦焉、
厥鼎旣空、置於火上而炙之、焚燒其銅、以銷厥汚、而滅其銹、
斯邑勞力致疲、其銹仍未滌除、必炙以火、
爾汚而淫、我欲潔爾、爾不受潔、故爾汚不得滌除、迨我怒息、
我耶和華言之、亦必成之、不食言、不回志、不加矜憫、人必依爾所行而鞫爾、主耶和華言之矣、○
耶和華諭我曰、
人子歟、爾目所慕者、我必猝然去之、爾勿悲、勿哭、勿下淚、
爾欷歔、勿揚聲、勿爲死者治喪、首仍束巾、足仍著履、勿掩爾口、勿食人之所供、
我朝與民言、夕而妻死、詰朝、我循命而行、
民問我曰、爾之所爲、與我何與、請以告我、
我對曰、耶和華曾諭我云、
爾當謂以色列家曰、主耶和華云、我之聖所、爾以爲榮、爾目所慕、爾心所惜者、我必使之爲汚、爾所遺之子女、必隕於刃、
彼所爲者、爾必爲之、不掩爾口、不食人之所供、
首仍束巾、足仍著履、不悲不哭、在爾罪中、漸卽消亡、相嚮而歎、
以西結爲爾兆、爾必依其所爲而爲之、斯事旣至、爾則知我乃主耶和華也、○
人子歟、我去斯民所恃之力、所悅之榮、及目所欲、與心所愛之子女、
是日得脫者、豈不詣爾、俾爾聞之乎、
當日爾口乃啟、與得脫者言、不復緘默、如是爲衆之兆、使知我乃耶和華、