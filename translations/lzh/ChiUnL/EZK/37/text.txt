耶和華感我、藉其神導我出、置我於谷、其中盈以骨、
使我巡其四周、見谷中布骨甚多、殊爲枯槁、
遂諭我曰、人子歟、此骨可生乎、我曰、主耶和華、爾知之矣、
又諭我曰、對斯骨預言云、爾枯骨乎、其聽耶和華言、
主耶和華謂骨曰、我必以氣賦於爾中、使爾得生、
亦必加爾以筋、益爾以肌、蔽爾以膚、賦爾以氣、爾則得生、而知我乃耶和華、
我遵命而預言、言時有聲、地震、骨乃湊集、互相聯合、
我視之、見骨上加以筋、益以肌、蔽以膚、惟其中無氣、
又諭我曰、人子歟、其對風預言曰、主耶和華云、氣乎、來自四方、噓於斯被殺者、使之得生、
我遵命而預言、氣乃入於其中、彼則得生而起立、成爲至大之軍、
主諭我曰、人子歟、此骨卽以色列全家、彼曰、我骨已枯、我望已失、我悉滅絕、
故當預言、告之曰、主耶和華云、我民乎、我必啟爾墓、俾爾出、導爾入以色列地、
我民乎、我旣啟爾墓、俾爾出、則知我乃耶和華、
我必以我神賦於爾中、使爾得生、安爾於故土、則知我耶和華旣言之、亦成之焉、○
耶和華諭我曰、
人子歟、其取一杖、書於上曰、是爲猶大、及同儕以色列族、又取一杖、書於上曰、是爲約瑟之以法蓮、及同儕以色列全家、
連此二杖、成爲一杖、在於爾手、
爾民族問爾曰、作此何意、不示我乎、
則告之曰、主耶和華云、我必取以法蓮手中、約瑟與其同儕以色列支派之杖、置於猶大之杖、連之爲一、在於我手、成爲一杖、
爾所書之二杖、當執於手、俾衆目覩、
告之曰、主耶和華云、我必取以色列族、出於所至之邦、自四方集之、導入故土、
使於斯土合爲一邦、在以色列山、爲一王所治、不復爲二族、不分爲二國、
不復以偶像、與可憎之物、及其罪愆、而汚厥身、我必拯之、出於干罪之區、使成清潔、彼爲我民、我爲其上帝、
我僕大衞必爲其王、斯衆惟有一牧、循我律例、守我典章、而遵行之、
彼與子孫、必永居於我賜我僕雅各、厥祖所居之地、我僕大衞必爲其君、歷世弗替、
我必與立平和之約、永世不廢、使其安居、生齒繁衍、設我聖所於其中、迄於永久、
我幕亦在其中、我爲其上帝、彼爲我民、
我聖所旣永在其中、列邦則知我乃耶和華、使以色列族成聖焉、