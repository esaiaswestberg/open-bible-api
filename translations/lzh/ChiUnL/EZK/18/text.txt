耶和華諭我曰、
爾論以色列地、奚用諺云、父食酸葡萄、而子齒軟、
主耶和華曰、我指己生而誓、爾在以色列中、勿復用此諺、
諸靈屬我、父之靈屬我、子之靈亦然、惟犯罪者必死、
人若爲義、循法合理、
未食於山、未瞻仰以色列家之偶像、未汚其鄰之妻、未近天癸之婦、
未欺凌人、反負者之質、不奪人之物、飢者供以食、裸者被以衣、
貸金不取利息、禁手作惡、以誠實鞫兩造、
循我典章、守我律例、行事誠實、斯乃義人、必得生存、主耶和華言之矣、
設其人生子爲盜、而流人血、行上所言之惡、
不行上所言之善、食於山、汚其鄰之妻、
欺凌貧乏、奪人之物、不反人之質、瞻仰偶像、行可惡之事、
貸金而取利息、斯人豈得生存乎、必不得生存也、旣行此可惡之事、必至死亡、流血之罪、歸於其身、
設斯人生子、見父所犯諸罪、則懼、而不效之、
不食於山、不瞻仰以色列家之偶像、不汚其鄰之妻、
不欺凌人、不受人之質、不奪人之物、飢者供以食、裸者被以衣、
禁手不虐貧乏、不取利息、守我律例、循我典章、斯人不因父罪而死、必得生存、
惟其父行殘暴、奪同宗、作不善於民間、必死於其罪、
爾曹猶曰、子不負父罪、曷故子若循法合理、守我典章、而遵行之、必得生存、
犯罪者必死、子不負父罪、父不負子罪、義者之義、必歸於己、惡者之惡、亦歸於己、
如惡人悛改所犯之罪、守我典章、循法合理、必得生存、不至死亡、
其所犯之罪、不復見憶、必因所行之義、而得生存、
主耶和華曰、惡人死亡、豈我所悅、我寧不悅其轉離惡途、而得生存乎、
如義人轉離其義而行惡、效惡人行可惡之事、豈得生存乎、其所行之義、不復見憶、必死於其所蹈之愆、所犯之罪、
惟爾曹云、主道不公、以色列家其聽之、我之道、豈非公乎、爾之道、豈非不公乎、
義人轉離其義而行惡、因而致死、是因所行之惡而死、
如惡人轉離所行之惡、循法合理、必保其生、
因其思維、悛改所犯之罪、必得生存、不至死亡、
以色列家猶云、主道不公、以色列家歟、我之道、豈非公乎、爾之道、豈非不公乎、
故主耶和華曰、以色列家歟、我必依各人所行而鞫之、爾其回轉、離棄諸罪、免愆尤之窒礙、
以色列家歟、當棄所犯之罪、新爾心神、奚自取死、
主耶和華曰、人之死亡、我所不悅、故當回轉、而得生存、