耶和華諭我曰、
人子歟、當謂推羅君曰、主耶和華云、爾心驕泰、自謂我爲上帝、坐上帝之位於海中、居心同乎上帝、爾仍爲人、非上帝也、
爾智過於但以理、無所隱於汝、
以爾智慧明哲、而得貨財、藏金銀於府庫、
以大智曁貿易、增益富厚、因而中心驕泰、
故主耶和華曰、因爾居心同乎上帝、
我必使異邦人、卽列國之強暴者至、彼必拔刃、毀爾智慧之美、汚衊爾之榮光、
使爾陷於坎阱、如被戮者沒於海中、
爾豈得謂殺爾者曰、我爲上帝乎、爾在戕爾者之手、則爲人、非上帝矣、
爾必死於外人之手、與未受割者同、主耶和華曰、我言之矣、○
耶和華諭我曰、
人子歟、當爲推羅王作哀歌、謂之曰、主耶和華云、爾純全如玉印、智慧充足、美麗完備、
爾居於伊甸上帝囿、以珍寶爲飾、卽瑪瑙、淡黃玉、金鋼石、水蒼玉、碧玉、璧玉、藍玉、青玉、葱珩、及金、爾受造之日、鼗簫兼備、
爾爲基路伯、展翼以覆庇、我置爾於上帝聖山、遊於光輝寶玉之間、
爾自受造之日、所爲完全、迨著爾之不義、
爾因貿易之盛、遂行強暴、而干罪戾、我則視爾爲汚、逐爾出上帝之山、展翼之基路伯乎、我滅爾於光輝寶玉之間、
爾因美麗、中心驕泰、爾之榮光、敗爾智慧、我必仆爾於地、置爾於列王前、爲其目覩、
爾罪衆多、貿易不公、汚爾聖所、故我使火出自爾中、滅爾成灰於地、俾衆目覩、
列邦素識爾者、咸爲駭異、爾歸滅沒、永不復振、○
耶和華諭我曰、
人子歟、其面西頓而預言、
曰、主耶和華云、西頓乎、我爲爾敵、必得榮於爾中、我旣行鞫於爾、顯己爲聖、衆則知我乃耶和華、
我必使疫與血、遍爾逵衢、傷者仆於其中、鋒刃四周臨之、則知我乃耶和華、
昔以色列家、爲四周列國所藐視、刺之如棘、傷之如莿、後不復有、則知我乃主耶和華、○
主耶和華曰、我集以色列家自所散至之民中、顯己爲聖、使列邦目覩、彼必居於故土、卽我所賜我僕雅各之地、
彼安居於其中、我旣行鞫於四方藐視之者、彼必建第宅、栽葡萄園、宴然居處、則知我乃耶和華、彼之上帝也、