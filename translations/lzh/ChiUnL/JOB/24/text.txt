全能者旣定鞫期、識之者何不見其日乎、
有人遷移地界、奪羣畜而牧之、
驅孤子之驢、取嫠婦之牛爲質、
使貧者避道、世間窮民、盡皆藏匿、
彼等有若野驢、出而操作、亟於覓食、廣漠之地、給食其子、
各於田間、刈其野穀、摘惡人所遺之葡萄、
夜間露體而偃臥、寒時無衣以蔽身、
爲山雨所淋、因無避所、棲身磐石、
又有奪孤子於母懷、取窮人所服者爲質、
使之無衣、裸體游行、枵腹而負禾束、
造油於其人之院、踐酒於其醡、而己則燥渴、
大邑之人歎息、傷者之心悲哀、惟此殘暴、上帝弗之顧也、
復有人背棄光明、不知其道、不由其路、
殺人者黎明卽起、殺困苦、戮貧乏、夜則爲盜、
行淫者目俟昏暮、自蔽其面、曰、無目見我、
行竊者昏夜穿屋、旦晝匿跡、不識光明、
若輩視平旦如幽暗、因知幽暗之可懼也、
爾曰、惡人速亡、如物泛水、其業見詛於地、不得復入其葡萄園、
亢旱酷熱、消沒雪水、陰府消沒罪人、
其胎忘之、蛆蟲食而甘之、不復見憶、不義之人、如樹被折、
彼乃吞滅不育之婦、惡待媰孀、
然上帝以其能力、保存強者、生活無望之人、使之興起、
賜以安居、俾得平康、目眷其途、
彼被高舉、未幾而逝、卑降見移、與衆無殊、有若穀穗被刈、
如其不然、誰證我乃言誑、辯我詞爲虛乎、