拿瑪人瑣法曰、
言旣多、豈可不答、侈口者、豈得稱義、
爾之誇詡、豈能俾人緘口、爾之姍笑、豈不致愧、
爾曰我道純正、我在上帝目中爲潔、
願上帝發言、啟口以攻爾、
示爾以智慧之奧祕、蓋彼富有知識、當知上帝罰爾、較之爾罪所應受者、猶爲少也、
爾以考究、可測度上帝乎、爾能洞悉全能者乎、
其智高於穹蒼、爾能何爲、深於陰府、爾有何知、
其度寬於地、闊於海、
彼若經過、執人而禁之、集人而鞫之、孰能禦焉、
蓋其洞悉虛妄之人、明鑒罪惡、不待忖度、
世人空空無知、生而等於野驢之子、
爾若秉心正直、向上帝舉手、
有惡在手、卽遠屛之、不容不義居於爾幕、
則可仰面無愧、堅立不懼、
必忘爾苦、憶之如逝水、
爾壽高朗、愈於日午、雖有幽暗、終如平旦、
因有希冀、則帖然穩固、四周覘望、則坦然宴息、
爾可偃臥、恐爾者無人、仰爾者維衆、
惟彼惡人、其目必盲、逃避無地、彼之所望、在絕其生、