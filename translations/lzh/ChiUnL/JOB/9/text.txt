約伯曰、
我誠知其若是、但人於上帝前、安能爲義、
若欲與辯、千難答一、
其心明、其力強、自愎而敵之者、孰能亨通、
彼發怒以傾山、移山而山不覺、
使地震而離所、其柱動搖、
命日則不出、封星則不見、
獨張天宇、履蹈海濤、
造北斗參昴、及南方之宮、
行大事不可測、行奇事不勝數、
過我而我不見、前行而我不覺、
彼取之、誰能拒之、孰問之曰、爾何爲耶、
上帝不回厥怒、助拉哈伯者、屈伏於其下、
況我何敢答之、擇言與辯、
我雖爲義、亦不敢答、惟祈於鞫我者而已、
我若籲之而蒙允、猶不信其聽我聲、
彼以暴風折我、無故益我之傷、
不容我呼吸、以苦充我、
若論能力、彼則云我在此、若言訊鞫、彼則云誰定期、
我雖爲義、我口猶罪我、我雖純全、我口猶證我背戾、
我乃純全、而不自顧、厭我生命、
事皆一致、故曰完人惡人、俱爲上帝所滅、
如災忽行殺戮、無辜者遘難、彼必笑之、
世界付於惡人之手、蒙蔽鞫者之面、爲之者、非上帝而誰、
我日速於郵傳、趨而不見福祉、
日過如扁舟、又如疾下攫物之鷹、
我若自謂、必忘我怨、去憂色、爲歡容、
則因我苦而懼、知爾不以我爲無辜、
我必見罪、何猶徒勞、
我卽以雪濯身、以鹼潔手、
爾必浸我於阬、我衣亦將厭我、
彼非人與我等、俾我應答、與同赴審、
其間無聽訟者、措手於我兩造、
願其杖離我、其威烈不復怖我、
我則敢言、無所畏葸、蓋我自覺非若彼也、