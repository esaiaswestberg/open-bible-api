約伯乎、請聽我言、悉聆我語、
我今啟口、鼓舌而談、
我言必顯中心之正、我脣實陳所知、
上帝之神造我、全能者之氣生我、
如能之、則答我、起而陳爾言於我前、
我於上帝前、與爾相同、亦由土而成、
我不以威驚嚇爾、亦不以勢重壓爾、
我耳曾聞爾聲、聽爾言云、
我清潔無過、無辜無愆、
上帝尋隙攻我、視我爲敵、
桎我足、察我徑、
我則應之曰、爾言此、不義矣、蓋上帝卓越於人、
胡爲與之爭、其所行者、不自陳述、
上帝言之、而人弗顧、又復言之、
乃於人酣寢、偃臥在牀時、以夢與夜間之異象示之、
啟人之耳、以堅厥訓、
使人改其意志、遏其驕矜、
以救其魂不陷於坑坎、其命不亡於鋒刃、
人臥於牀、被懲以苦、骨中疼痛、歷久不已、
靈厭食物、心惡珍饈、
肉消不見、素未顯露之骨、亦皆凸出、
其魂臨乎坑坎、其命近於殄滅、
設有天使千中之一、與之同在、爲之解釋、示人所當爲者、
則上帝憫之曰、可援之、免其陷於坑坎、我得一贖之者矣、
其膚光潤、勝於幼稚、轉爲少年、
祈禱上帝、蒙其悅納、使之歡然覲見、而復其人之義、
彼則歌於人前曰、昔我干罪、顚覆正義、所爲無益、
上帝救贖我魂、免入坑坎、我之生命、復覩光明、
凡此諸事、上帝行之於人者、至再至三矣、
以援其魂於坑坎、俾得生人之光照、
約伯乎、爾其諦聽、靜默俟我言之、
如有所言、爾其答我、我欲義爾、
否則緘默以聽、我則以智訓爾、