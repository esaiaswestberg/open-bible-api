約伯曰、
爾曹爲民、無疑也、智慧將與爾偕亡、
然我亦有聰明、不亞於爾、所言之事、誰不知之、
我籲上帝、蒙其俞允、而貽笑於鄰里、義人完人、乃爲笑柄、
安居者中存輕視患難之意、足躓者則遇之、
寇賊之幕、乃獲亨通、以己手爲神、激上帝怒者、竟享穩固、
試問走獸、彼必訓爾、試問飛鳥、亦必告爾、
與地言之、彼必誨爾、海中鱗族、亦必語爾、
凡此、誰不知乃耶和華所爲、
動物之生、世人之氣、悉在其手、
耳豈非辨言、如口之嘗食乎、
年老者有智慧、壽高者有聰明、
在上帝有智慧能力、亦有謀畧聰明、
毀之不得復建、錮人莫之能釋、
止水則水涸、出之則地淹、
在彼具能力、有智慧、受惑與惑人者、皆其所轄、
褫謀夫、攜之去、使士師爲愚、
釋君王之所繫、轉以索繫其腰、
褫祭司、攜之去、使強者傾覆、
廢忠誠者之才辯、奪年老者之知識、
被王侯以羞恥、釋倔強者之帶、
自暗中顯彼隱祕、俾陰翳著於光明、
使列邦時興時滅、或廓之、或虜之、
奪諸國民長之聰明、使其流離於無路之荒野、
若輩無光、暗中摸索、以致蹁躚若醉、