約伯續申其詞曰、
惟願如曩昔之月、如上帝顧我之日、
是時、其燈照於我首、我賴其光、經行暗中、
當我壯年、上帝友誼、在於我幕、
全能者尚偕我、子女環繞我、
乳之酪濯我足、石出油而成河、
我出、至於邑門、設位街衢、
少者見我引避、老者起立、
侯伯禁言、以手掩口、
尊者緘默、舌貼於腭、
耳聞我而祝嘏、目覩我而爲證、
因我拯哀呼之貧民、救無助之孤子、
將亡者之祝嘏臨我、我使嫠婦心樂而歌、
我以義爲衣、以公爲袍爲冕、
我爲瞽者之目、跛者之足、
爲貧乏者之父、察不識者之事、
折不義者之齒、奪其所刧於口、
自謂必終於我巢、增加我日、如沙之多、
我根延及水泉、甘露終夜霑於我枝、
我榮恆新、我弓在手日強、
人聽我而靜俟、默候我之意旨、
我旣言之、莫贊一詞、我言如雨潤之、
徯我如望甘霖、張口如待春雨、
彼無倚賴、我則含笑、我之容光、不因彼而變易、
我坐首位、爲之擇道、如王居於軍中、亦如慰居喪之人焉、