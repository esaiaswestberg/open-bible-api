我旣與目爲約、安能顧視少女、
自在上之上帝、所得之分維何、自居高之全能者、所受之業維何、
在於不義者、豈非禍患乎、在於行惡者、豈非災害乎、
上帝豈非鑒察我道途、悉數我步履乎、
願我被權以公平之衡、使上帝知我之正、
我若行爲虛妄、足趨詭詐、
步履離道、心從我目、汚沾我手、
則願我所播者、他人食之、田所產者、他人拔之、
如我心爲婦女所惑、窺伺鄰舍之門、
則願我妻爲他人旋磨、他人與之同室、
蓋此爲重罪、士師當罰之惡、
亦爲火、焚燬至於死域、滅我所有、
僕婢與我有爭、我若輕視其情、
上帝興起、我將何爲、迨其臨格、我將何言、
造我於胎者、不亦造彼乎、創彼及我於胎者、非一乎、
我若禁貧者得其所願、使嫠婦之目失望、
一飯之微、我若獨食、不與孤子共之、
其實我自幼年、收養孤子、如育於父、自出母腹、引導媰孀、
我若見人無衣而亡、貧者無服蔽體、
其人若未得衣、爲我祝嘏、其身若未以我羊羢而煖、
我在邑門、見有助我者、卽舉手以攻孤子、
則願我肩脫於缺盆骨、我之臂骨斷折、
蓋我以上帝降災爲可畏、因上帝之威、不敢有所爲、
我若惟金是望、謂精金曰、爾爲我之所恃、
若以貨財之豐、手獲之多爲樂、
若見日發其曜、月行於光、
中心受惑、接吻於手、
此亦爲士師當罰之罪、乃違逆在上之上帝也、
我若因憾我者被滅而欣喜、緣其遭禍而氣揚、
其實不容我口干罪、以詛絕其生命、
若我幕中人未嘗云、孰見有人不得其食而飽、
賓旅不使宿於街衢、啟門而接行人、
若猶世人自掩己罪、匿惡於懷、
因畏大衆、懼宗族之藐視、以致緘口、杜門不出、
願有人聽我辨白、我署押於此、全能者可答之、願得我敵所書之詞、
我必負之於肩、戴之於首以爲冕、
我之步武、悉述於彼、毅然如君、直造其前、
如我田疇呼而責我、隴畝相與哭泣、
我若食其產、而不償其值、或使原主喪命、
則願生荊棘以代麥、生草萊以代麰、約伯之詞畢矣、