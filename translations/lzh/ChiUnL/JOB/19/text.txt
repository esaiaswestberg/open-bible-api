約伯曰、
爾曹攪擾我心、以言摧折我躬、將至何時、
爾斥責我十次、苦我而不自愧、
設我有過、其過我自任之、
爾若向我誇大、申明我恥、
當知傾覆我、網圍我、乃上帝也、
我呼屈抑、而不蒙垂聽、我求援助、而不得公斷、
彼樊我徑、俾不得過、置黑暗於我途、
褫我榮、脫我冕、
四周毀我、我則逝矣、拔我冀望、如拔樹然、
向我奮怒、視我爲敵、
其軍偕至、築路攻我、列營以環我幕、
使我兄弟乖離、相識疏遠、
親戚絕我、密友忘我、
家人婢女、以我爲外人、視我爲異族、
呼我僕而不應、口求之而不答、
我之氣味、我妻以爲異、我之祈求、同胞亦怪之、
童稚藐我、我若起立、彼則譏訕、
契合之友乃憎我、眷愛之人反攻我、
我骨貼膚、所遺只此齒齦、
我友朋歟、尚其矜我、矜我、因上帝之手、加於我身也、
何仿上帝迫我、爾啖我肉、猶未饜乎、
惟願我言見錄、我詞悉書於卷、
以鐵筆鐫之於石、笵之以鉛、俾可永存、
我知我之救者維生、終必立於地上、
我膚敗後、尚於形軀之外、得覲上帝、
我將親見之、目覩之、非外人見之、我心乃消於中矣、
爾若謂迫之宜如何、其事之根、在我約伯、
則爾當畏刀劍、蓋忿怒干刀劍之刑、使爾知有鞫焉、