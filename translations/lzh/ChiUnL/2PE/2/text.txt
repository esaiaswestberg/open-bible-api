昔有僞先知起於民間、爾中亦將有僞師、私傳左道以陷人、並拒贖之之主、自取速亡、
將有多人從其淫行、眞道因之而受謗、
彼由貪婪、將以飾言漁爾之利、自昔其鞫不遲、淪亡不寢、
夫上帝旣不惜干罪之天使、投之暗府、付之幽坎、守以待鞫、
又不惜上古之世、降洪水於不虔者、惟存宣義之挪亞八人、
又灰燼所多瑪蛾摩拉二邑、以傾陷定其罪、以爲後之不虔者鑒、
惟拯義者羅得、卽以惡人之淫行爲殷憂者、
蓋此義者居其中、且見且聞、以其不法之行、日傷公義之心、
主知拯虔者於試中、而留不義者於刑下、以待鞫日、
彼狥形軀、縱汚慾、輕視執政者爲尤甚、然其果敢自恃、謗讟尊榮、而不戰慄、
夫天使雖權力尤大、而於主前、尚不詬詈以訟之、
但此輩乃無知之物、生性如畜、以備執而屠者、謗讟其所不知、將於所敗者而見敗、
其受非義、乃非義之值也、彼以白晝宴樂爲快、乃玷乃垢、與爾同餐時、則於愛筵而宴樂也、
其目充淫色、不已於罪、煽惑不堅之人、心習貪婪、是爲受詛之子、
棄正道而迷罔、從比珥子巴蘭之道、卽愛不義之值者也、
彼爲己之過愆見責、瘖驢作人聲、禁先知之狂妄、
若輩乃如眢井、狂風所蕩之霧、有晦冥幽暗者待之、
蓋其言矜誇虛誕、由形軀之慾、以邪淫誘乎甫脫妄行者、
許之以自由、而己則爲邪慝之奴、蓋爲其所勝者、卽爲其奴也、
人旣因識主救者耶穌基督、得脫世汚、若復爲其所累所勝、則後況較前尤劇、
蓋識義路、而背所受之聖誡、不如不識之爲愈也、
斯人也、如諺所云、犬旣吐而轉食之、豕旣浴而復淖之、