元始有道、道偕上帝、道卽上帝也、
是道元始與上帝偕也、
萬有由之而造、凡受造者、無不由之而造焉、
生在其中、生者人之光也、
光燭於暗、而暗弗識之、
有上帝所遣者、名曰約翰、
彼來作證、卽爲光作證、俾衆由之而信、
斯人非光、特爲光作證耳、
是乃眞光、普照凡入世之人、
其在世也、世由之而造、而世弗識之、
其至己所屬、而屬己者弗受也、
凡受之者、卽信其名者、則賜之權、爲上帝子、
其生也、非由血氣、非由情欲、非由人意、乃由上帝也、
夫道成人身、寓我儕中、充乎恩寵眞理、我儕見其榮、如天父獨生子之榮焉、
約翰爲之證、呼曰、我言後我來者、乃爲我先、以其先我而在、卽斯人也、
由其所充者、我儕皆有所受、卽恩之有加無已矣、
夫律由摩西而授、恩寵眞理、則由耶穌基督而來、
從未有見上帝者、惟在父懷之獨生子表彰之、○
約翰之證如左、猶太人自耶路撒冷遣祭司及利未人、問之曰、爾誰也、
約翰承而不諱、曰、我非基督、
曰、然則爾爲以利亞乎、曰、非也、爾爲彼先知乎、曰、否、
曰、爾爲誰、俾我可復遣我者、爾自謂何如也、
曰、我乃呼於野者之聲云、直主之路、如先知以賽亞所言也、
其人乃法利賽人所遣、
復問之曰、爾非基督、非以利亞、非彼先知、胡爲施洗耶、
約翰曰、我以水施洗耳、有立於爾中、爾弗識者、
卽後我而來、我解其履帶、亦弗堪焉、
斯事行於約但外、伯大尼地、卽約翰施洗處也、○
翌日、約翰見耶穌來、則曰、觀上帝之羔、乃負世之罪者、
此卽我所言、後我來者乃爲我先、以其先我而在也、
我素弗識之、但爲使之顯於以色列、故來以水施洗耳、
約翰又證之曰、我曾見聖神如鴿、自天而降、止於其上、
我素弗識之、惟遣我以水施洗者、語我曰、爾見聖神降而止其上者、卽以聖神施洗者也、
我見之、而證其爲上帝子也、○
又翌日、約翰偕二徒立、
見耶穌遊行、則曰、觀上帝之羔、
二徒聞其言、遂從耶穌、
耶穌回顧、見其從己、曰、爾何求、對曰、拉比何居、拉比、譯卽夫子也、
曰、來則見之、遂往觀焉、是日與之同居、時約申正矣、
聞約翰言、而從耶穌者、其一乃西門彼得之弟安得烈、
彼先遇其兄西門曰、我儕已遇彌賽亞、譯卽基督、
遂引之就耶穌、耶穌顧之曰、爾乃約翰子西門、將稱磯法、譯卽彼得、
翌日、耶穌欲往加利利、遇腓力、謂之曰、從我、
腓力者、伯賽大人也、與安得烈彼得同邑、
腓力遇拿但業曰、摩西律及先知所載者、我儕已遇之、卽約瑟之子、拿撒勒人耶穌也、
拿但業曰、善者能出自拿撒勒乎、腓力曰、來觀之、
耶穌見拿但業至、指之曰、是誠以色列人、無詭譎者、
拿但業曰、何由知我乎、曰、腓力未呼爾、爾在無花果樹下、我已見之矣、
拿但業曰、夫子、爾乃上帝子、以色列王也、
耶穌曰、因我言於無花果樹下見爾、爾卽信乎、爾將見尤大於此者、
又曰、我誠語汝、爾將見天開、上帝之使陟降於人子上矣、