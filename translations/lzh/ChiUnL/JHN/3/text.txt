有法利賽人尼哥底母者、猶太宰也、
夜詣耶穌曰、夫子、我儕知爾爲師、自上帝而來、蓋爾所行之異蹟、非上帝與偕、無能行者、
耶穌曰、我誠語汝、人非更生、不能見上帝國也、
尼哥底母曰、人旣老、奚能生、能再入母胎而生耶、
耶穌曰、我誠語汝、人非由水與聖神而生、不能入上帝國、
由肉而生者、肉也、由神而生者、神也、
我語爾必更生、勿以爲奇、
夫風任意而吹、爾聞其聲、不知其何來何往、凡由聖神生者、亦若是、
尼哥底母曰、安有此乎、
耶穌曰、爾爲以色列之師、猶未知此乎、
我誠語汝、我儕言所知、證所見、而爾曹不受我證焉、
我言屬地者、爾尚弗信、若言屬天者、爾詎信乎、
從未有升天者、惟自天而降、卽在天之人子耳、
摩西舉蛇於野、人子亦必如是見舉、
致凡信之者、於彼而有永生、○
蓋上帝愛世、至賜其獨生子、俾凡信之者、免淪亡而有永生、
因上帝遣子入世、非以鞫世、乃令由之獲救、
信之者不受鞫、不信者已鞫矣、以其未信上帝獨生子之名也、
是鞫也、因光臨世、而人愛暗愈於光、以其行惡也、
蓋凡爲惡者、惡光、而不就之、恐其所行見責、
惟行眞理者就光、以彰其行乃遵上帝而行焉、○
厥後、耶穌與其徒至猶太地、居而施洗、
約翰亦施洗於近撒冷之哀嫩、以其地多水也、衆至而受洗焉、
蓋約翰尚未下獄也、
其徒與一猶太人辯潔禮、
遂詣約翰曰、夫子、昔偕爾於約但外、爾所證者、今施洗、而人皆就之、
約翰曰、非由天授、人則無所能受、
爾曹證之、我曾言我非基督、乃奉遣於其前耳、
娶新婦者、新郎也、新郎之友立而聽之、聞其聲則喜甚、故我此喜滿盈矣、
彼必興、我必衰、
自上來者在萬有上、自地者屬地、所言者亦屬地、自天來者在萬有上、
其所證者、乃其所見所聞、而無人受其證、
受其證者、如已鈐印、證上帝爲眞矣、
上帝所遣者、言上帝之言、蓋上帝賜聖神無限量也、
父愛子、以萬有付其手、
信子者有永生、不順子者弗得生、上帝之怒止其上矣、