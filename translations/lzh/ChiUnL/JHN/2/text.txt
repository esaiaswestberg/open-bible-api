第三日、加利利之迦拿有婚筵、耶穌之母在焉、
耶穌與其徒、亦見招赴筵、
酒罄、耶穌之母語之曰、酒無矣、
耶穌曰、媼歟、我與爾何與、我時未至也、
其母謂諸僕曰、凡彼語爾者、其行之、
依猶太人之潔禮、設石甕六、各容水二三桶、
耶穌謂僕曰、以水盈甕、遂盈之至口、
又曰、挹之、授司筵者、遂授之、
司筵者嘗之、已變酒矣、不知奚自、惟挹水之僕知之、司筵者呼新郎、
曰、凡人先設旨酒、至客酣、方進次者、惟爾留旨酒至今矣、
此耶穌諸異蹟之始、行於加利利之迦拿、而顯其榮、其徒信之、○
厥後、偕其母及兄弟門徒、下至迦百農、居不數日、○
猶太人逾越節伊邇、耶穌上耶路撒冷、
見殿中有鬻牛羊鴿者、並有兌錢者坐焉、
遂以繩爲鞭、悉逐牛羊出殿、傾兌錢者之金、倒其几、
謂鬻鴿者曰、攜之去、勿以我父室爲貿易室也、
其徒憶經所載云、爲爾室焦灼、幾滅沒我矣、
猶太人曰、爾旣爲此、則以何異蹟示我、
耶穌曰、爾毀此殿、我三日必建之、
曰、此殿之建、歷四十有六年、爾三日將建之乎、
耶穌之言、乃以身喻殿也、
迨其自死而起、門徒憶其曾有是言、遂信經及耶穌之言焉、○
當逾越節、耶穌在耶路撒冷、多有見其所行之異蹟、而信其名者、
但耶穌不以己託之、因其知人也、
無須人證乎人、自知其內蘊矣、