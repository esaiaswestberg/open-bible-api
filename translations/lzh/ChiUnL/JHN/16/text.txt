我以此語爾、免爾傾覆、
人將逐爾出會、且時將至、殺爾者、自以爲事上帝也、
如是、因其未識父與我也、
我以是語爾、時至、俾爾憶及我嘗言之、初未以此語爾者、以我偕爾也、
我今歸於遣我者、爾中無人問我何往、
第因我以是語爾、憂充爾心矣、
然我以誠語爾、我往、則益爾、不往、保惠師弗來、往則遣之就爾、
至則以罪、以義、以鞫、使世自訟、
以罪、因其弗信我、
以義、因我歸父、爾不復見我、
以鞫、因斯世之君見鞫也、
我尚有多端語爾、但爾今弗克勝之、
迨眞理之神至、將導爾悉明眞理、蓋彼非由己而言、乃言其所聞、且以將來者示爾、
彼將榮我、蓋以取於我者示爾也、
凡父所有者、卽我有、故曰、以取於我者示爾也、
頃之、爾不見我、又頃之、爾復見我、
其徒或相語曰、彼云、頃之不見我、又頃之復見我、且云、因我歸父、此言何也、
又曰、頃之云者、何也、我不知其所謂也、
耶穌知其欲問、遂曰、我言頃之爾不見我、又頃之爾復見我、爾以此相詰乎、
我誠語汝、爾將哭而哀、世將喜、爾將憂、然爾憂必易爲樂也、
婦臨產則憂、因其期至、旣誕、不復憶其苦、喜有人生於世也、
如是爾今有憂、然我復見爾、爾心將喜、且爾之喜、無人奪之、
其時、爾無所問於我、我誠語汝、爾若有求於父、父將以我名賜爾、
爾未嘗以我名而求、求則必得、致爾之樂盈焉、○
凡此、我曾以喻語爾、時至、我不復以喻語爾、乃以父明示於爾、
其時、爾將以我名而求、我不曰、我將爲爾祈父、
蓋父自愛爾、以爾愛我、且信我出於父也、
我出於父而臨世、復離世而歸父、
門徒曰、今爾明言、不以喻矣、
我今知爾乃無不知、無須人問、是以信爾自上帝出也、
耶穌曰、今爾信乎、
時將至、且已至矣、爾將離散、各歸其所、遺我獨在、然我非獨在、父偕我也、
我以此語爾、俾爾於我而安、爾在世有難、然當毅然、我已勝世矣、