耶穌出殿、其徒之一曰、夫子、試觀斯石若何、屋宇若何、
耶穌曰、爾見斯大宇耶、將無一石遺於石上、而弗圮也、○
耶穌於橄欖山對殿而坐、彼得、雅各、約翰、安得烈、竊問曰、
請告我、何時有是、此諸事將成、有何兆乎、
耶穌曰、愼勿爲人所惑、
將多有冒我名而來者、曰、我基督也、致惑多人、
且爾將聞戰及戰之風聲、毋懼、此事必有、惟末期未至耳、
民將攻民、國將攻國、隨在地震饑饉、斯乃劬勞之始也、○
爾宜自愼、人將付爾於公會、撻爾於會堂、且爲我故、將立於侯王前、而爲之證、
福音必先傳於萬國、
曳爾付爾時、毋先慮何以言、當時賜爾何言、則言之、蓋非爾言、乃聖神也、
兄將致弟於死、父之於子亦然、子將攻其父母而死之、
爾因我名爲衆所憾、惟終忍者得救也、○
讀經者宜悟哉、爾見穢惡摧殘者、立於不當立之地、斯時也、居猶太者宜遁於山、
乘屋者勿下、勿入室取物、
在田者勿歸取衣、
妊婦乳婦禍矣、
宜祈禱、免冬時值此也、
蓋是時將有災難、自上帝造物之始、以迄於今、未嘗如此、後永無之、
若主未減其日、則無得救者、但爲選民故、乃減其日也、
時、若有告爾基督在此、或在彼、勿信、
蓋將有僞基督僞先知起、施異蹟奇事、設能惑選民、則亦惑之矣、
愼之哉、我悉豫告爾矣、○
當是時也、災難之後、日將冥、月無光、
星隕自天、天象震動、
且見人子以大權大榮、乘雲而來、
必遣諸使、集厥選民於四方、自地之極、至天之涯、○
可由無花果樹取譬、其枝柔葉萌、則知夏近矣、
如是、爾見此事將成、則知人子近已及門矣、
我誠語汝、此代未逝、斯事皆成、
天地必廢、我言不廢、
然其日其時、人不知、天使與子亦不知、惟父知之、
愼之哉、儆醒祈禱、以爾不知其期也、
譬人去家遠遊、委權於僕、各有所司、命閽者儆醒、
是以爾宜儆醒、因不知家主何時至、或昏暮、或夜半、或鷄鳴、或平旦、
恐突如其來、遇爾寢焉、
我所語爾者、亦以語衆、宜儆醒也、