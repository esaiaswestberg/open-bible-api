耶穌去彼、至猶太境、及約但外、衆復集就之、耶穌如常訓誨、
有法利賽人就而問曰、人出妻可乎、蓋試之也、
耶穌曰、摩西命爾何耶、
曰、摩西許書離書出之、
耶穌曰、以爾心頑、故書斯命予爾、
然自造物之始、卽造男女、
緣此、人必離父母、膠漆其妻、
二者成爲一體、如是、不復爲二、乃一體矣、
故上帝所耦者、人不可分之也、
入室、門徒復以此問之、
耶穌曰、凡棄妻而他娶者、乃負妻行淫也、
妻棄夫而他適者、亦行淫也、○
有攜孩提就耶穌、欲其捫之者、門徒斥之、
耶穌見而不悅曰、容孩提就我、勿禁之、蓋屬上帝國者、乃如是人也、
我誠語汝、凡承上帝國、而不如孩提者、斷不得入也、
乃抱之、按手而祝焉、○
耶穌出於途、有趨就者、跪而問曰、善哉、夫子、我當何爲、以承永生、
耶穌曰、何善我乎、善者惟一、上帝而已、
夫諸誡爾所識也、毋殺、毋淫、毋竊、毋妄證、毋欺詐、敬爾父母、
對曰、夫子、凡此、我自幼悉守之矣、
耶穌顧而愛之曰、爾猶缺一、往鬻所有以濟貧、則將有財於天、且來從我、
其人聞言色沮、愀然而去、貲厚故也、○
耶穌環視、謂其徒曰、有財者入上帝國、難矣哉、
門徒異其言、耶穌又曰、小子、恃財者入上帝國、難矣哉、
駝穿鍼孔、較富者入上帝國猶易也、
門徒訝甚、曰、然則誰能得救乎、
耶穌目之曰、於人固不能、於上帝則不然、蓋上帝無不能也、
彼得曰、我儕已舍一切以從爾矣、
耶穌曰、我誠語汝、爲我及福音、舍屋宇、兄弟、姊妹、父母、子女、田疇者、
未有不於今時獲百倍、卽屋宇、兄弟、姊妹、母子、田疇、兼之窘逐、而來世獲永生也、
然多有先者將爲後、而後者先也、○
上耶路撒冷時、途間、耶穌行於前、門徒異之、從者懼焉、耶穌復攜十二徒、以己將遇之事告之、
曰、我儕上耶路撒冷、人子見付於祭司諸長及士子、擬以死、付之異邦人、
戲之、唾之、扑而殺之、三日復起、○
西庇太之子雅各約翰進曰、夫子、我所求爾者、願爲我行之、
耶穌曰、欲我何爲、
對曰、爾榮時、賜我儕一坐爾左、一坐爾右、
耶穌曰、爾所求者、爾不知也、我飲之杯、爾能飲乎、我受之洗、爾能受乎、
對曰、能、曰、我飲之杯、爾將飲之、我受之洗、爾將受之、
但坐我左右、非我得賜、惟爲誰備之、則誰賜、
十徒聞之、則憾雅各約翰、
耶穌召之曰、所謂君異邦者主其治、而大人執其權、爾所知也、
惟爾中不然、欲爲大者、必爲爾役、
欲爲首者、必爲衆僕、
蓋人子至、非以役人、乃役於人、且舍生爲衆贖也、○
至耶利哥、偕門徒及大衆出邑時、有瞽而乞者、底買之子巴底買、坐於路旁、
聞爲拿撒勒人耶穌、呼曰、大衞之裔耶穌、矜恤我、
衆責之、使緘默、彼愈呼曰、大衞之裔、矜恤我、
耶穌止、命召瞽者來、衆乃召之曰、安爾心、起、耶穌召爾矣、
卽棄衣亟起、而就耶穌、
耶穌曰、欲我何爲、瞽者對曰、夫子、我欲得見、
耶穌曰、往哉、爾信愈爾矣、遂得見、從耶穌於路、