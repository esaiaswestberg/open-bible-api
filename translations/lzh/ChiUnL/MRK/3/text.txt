耶穌復入會堂、有枯一手者在焉、
衆窺其於安息日醫之否、意欲訟之、
耶穌謂手枯者曰、起、立於中、
語衆曰、安息日行善行惡、救生殺生、孰宜、衆默然、
耶穌怒而環視之、憂其心頑也、語手枯者曰、伸爾手、伸之、卽愈、
法利賽人出、與希律黨謀、何以滅之、○
耶穌偕其徒退往海濱、羣衆自加利利從之、
猶太耶路撒冷以土買約但外、及推羅西頓四境之人、聞其所行、就之者亦甚衆、
耶穌因命其徒具小舟以待、俾免擁擠、
蓋耶穌曾醫多人、致凡病痛者、逼近欲捫之、
邪鬼見之、伏其前、呼曰、爾乃上帝子也、
耶穌嚴戒毋揚、○
遂登山、隨所欲以召人、而人就之、
立十有二人偕己、遣之宣教、
且予以逐鬼之權、
有若西門、耶穌名之曰彼得、
西庇太之子雅各、與其弟約翰、此二人者、名之曰半尼其、卽雷子也、
又有安得烈、腓力、巴多羅買、馬太、多馬、亞勒腓之子雅各、又達太、與加那尼人西門、
並加畧人猶大、卽賣師者、○
耶穌入室、衆復集、致弗能食、
其親屬聞而出、欲執之、曰、彼狂矣、
自耶路撒冷而來之士子、曰、彼有別西卜、又曰、彼藉鬼王逐鬼耳、
耶穌呼之來、以喻謂之曰、撒但安能逐撒但乎、
夫國自相分爭、其國弗能立、
家自相分爭、其家弗能立、
若撒但分裂、起而自攻、亦弗能立、終必滅耳、
未有能入勇士之室、刧其器用者、必先縛勇士、而後刧其室也、
我誠語汝、世人之諸罪、及凡所出褻凟之言、皆將得赦、
惟褻凟聖神者、終不得赦、乃干永罪、
斯言也、因人謂其有邪鬼也、○
耶穌之母及其兄弟至、立於外、遣人呼之、
衆環坐、謂之曰、爾母及兄弟在外覓爾、
耶穌曰、孰爲我母我兄弟乎、
遂四顧環坐者曰、試視我母我兄弟、
蓋凡行上帝旨者、卽我兄弟姊妹及母也、