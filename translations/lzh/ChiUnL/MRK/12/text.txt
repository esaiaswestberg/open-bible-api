耶穌以喻語衆曰、有植葡萄園者、環之以籬、掘酒醡、建望樓、租與農夫、遂往異地、
屆期、遣一僕就農夫、取葡萄園之果、
農夫執而扑之、使之徒返、
復遣他僕、農夫傷其首、且辱之、
又遣一僕、農夫殺之、復遣多僕、或扑或殺、
尚有愛子、卒遣之、曰、彼必敬我子矣、
農夫相語曰、此其嗣子、且來殺之、則業歸我矣、
遂執而殺之、棄諸園外、
園主將何爲、必至滅此農夫、以園付他人焉、
經云、工師所棄之石、成爲屋隅首石、
此主所爲者、我目而奇之、爾未讀乎、
其人知斯喻指己而言、欲執之、而畏衆、遂去之、○
後遣法利賽與希律黨數人、欲卽其言以陷之、
旣至、謂之曰、夫子、我知爾乃誠者、不徇乎人、蓋不以貌取人、而誠以上帝道訓人者也、納稅於該撒宜否、我儕納乎、否乎、
耶穌知其詐、曰、何試我耶、取一錢予我觀之、
遂取之、耶穌曰、是像與號爲誰、對曰、該撒、
曰、以該撒之物納該撒、以上帝之物納上帝、衆甚奇之、○
有撒都該人、卽言無復起者、就而問曰、
夫子、摩西書於我云、若人兄死、遺妻而無子、其弟當納其妻、生子以嗣兄、
有兄弟七人、長者娶妻、無子而死、
其二納之、亦無子而死、其三亦然、
七人皆取之而無子、厥後婦亦死、
復起時、將爲誰之妻乎、蓋七人皆納之矣、
耶穌曰、爾之誤、非因不識經、與上帝之能乎、
蓋自死復起時、不娶不嫁、如天使然、
論死者復起、爾未讀摩西書棘叢篇乎、上帝諭之曰、吾乃亞伯拉罕之上帝、以撒之上帝、雅各之上帝、
是上帝非死者之上帝、乃生者之上帝也、爾曹誤甚矣、○
有士子一人來、聞其辯論、見耶穌應對者善、問之曰、諸誡中孰爲首、
耶穌曰、其首云、以色列其聽之、主我儕之上帝、惟一耳、
宜盡心、盡性、盡意、盡力、愛主爾之上帝、
其次則愛鄰如己、誡未有大於斯二者、
士子曰、夫子言上帝惟一、誠善矣、其外無他也、
且盡心、盡意、盡力愛主、又愛鄰如己、則愈於諸燔牲祭祀矣、
耶穌見其應對明敏、乃曰、爾去上帝國不遠矣、自是無敢問之者、○
耶穌於殿訓誨、曰、士子何言基督爲大衞裔乎、
大衞感於聖神自言曰、主謂我主云、坐我右、俟我使爾敵爲爾足几、
夫大衞自稱基督爲主、則何爲其裔乎、衆皆樂聞之、○
耶穌訓誨時、曰、謹防士子、好衣長服而遊、受祝於市、
會堂高座、筵間首位、
乃吞嫠婦家資、佯爲長祈、其受刑必尤重也、○
耶穌對庫而坐、見衆以錢輸庫、諸富者多輸之、
有貧嫠至、輸錢二、卽一釐也、
遂召其徒、謂之曰、我誠語汝、此貧嫠所輸者、較衆尤多、
蓋衆由其羨餘、彼則由其不足、而盡輸所有、卽其所藉以生者也、