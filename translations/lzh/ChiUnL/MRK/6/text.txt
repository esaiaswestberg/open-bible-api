耶穌去彼、至故鄉、門徒從之、
適安息日、訓於會堂、衆聞而奇之曰、斯焉得斯、所賦之智慧維何、有如是異能由其手而出耶、
此非木工乎、非馬利亞之子、雅各約西猶大西門之昆弟乎、其姊妹非與我儕比鄰乎、遂厭棄之、
耶穌曰、先知於故鄉、宗族、室家外、莫不尊焉、
耶穌在彼不得行異能、惟手按病者數人而醫之、
且異其不信、乃周行諸鄉訓誨焉、○
耶穌召十二徒、耦而遣之、予之權以制邪鬼、
命勿攜資斧、惟杖而已、勿糧勿袋、勿金於囊、
惟著履、毋衣二衣、
又曰、凡入人家、則居之、以至去時、
有不接爾、不聽爾者、去時拂爾足塵、以證於衆、
門徒遂往、宣言人宜改悔、
又逐諸鬼、以膏膏病者多人而醫之、○
耶穌之名旣彰、希律王聞之曰、施洗約翰自死而起、故此異能運行於彼焉、
或曰、以利亞也、或曰、先知也、猶先知之一也、
惟希律則曰、我所斬之約翰起矣、
初、希律遣人執約翰繫獄、爲其弟腓力妻希羅底故、蓋希律已娶之、
約翰曾謂之曰、納弟妻非宜也、
於是希羅底怨之、欲殺之而弗得、
因希律敬畏約翰、知其義且聖、而庇之、聞其言、心多猶豫、而喜聽之、
會逢其適、希律於誕辰設筵、宴諸大夫千夫長及加利利之尊者、
希羅底之女入舞、以娛希律及同筵者、王謂之曰、凡爾所欲、求則予之、
又矢之曰、爾所求者、卽國之半、我亦予之、
女退、謂母曰、我當何求、曰、施洗約翰之首、
女亟入見王、求曰、我欲施洗約翰首、卽置盤中予我、
王憂甚、然以矢故、又以同筵者在、不欲拒之、
乃命侍衞一人、取約翰首、遂斬之於獄、
置首於盤、以予女、女以予母、
約翰之徒聞之、來取其屍、葬於墓、○
使徒集就耶穌、悉以所行所教告之、
耶穌曰、爾曹潛往於野、憩息片時、蓋往來者衆、不遑暇食、
乃乘舟而往、
衆見之、多有識之者、自諸邑徒步、趨而先至、
耶穌出、見大衆、憫焉、以其猶羊無牧也、乃多端以教之、
日旰、門徒就之曰、地乃野、日已旰、
請散衆、俾往村落市食、
耶穌曰、爾其食之、對曰、得毋以二十金往而市餅、以食之乎、
曰、爾有餅幾何、其往觀焉、旣知、則曰、五餅二魚、
遂命使衆成列、坐於青草、
乃分隊而坐、或百、或五十、
耶穌取五餅二魚、仰天而祝、擘餅以予門徒、陳於衆前、亦以二魚分給諸人、
皆食而飽、
拾其屑及殘魚、盈筐十二、
食者五千人焉、○
耶穌促門徒登舟、先濟彼岸、至伯賽大、俟己散衆、
別後、登山祈禱、
旣暮、舟在海中、耶穌獨在岸、
見門徒鼓櫂甚苦、風逆故也、夜約四更、履海就之、若欲經過者然、
門徒見其履海、以爲鬼幻、則呼、
蓋皆見之而驚、耶穌亟謂之曰、爾曹安心、我也、毋懼、
遂登舟就之、風乃息、衆駭異不勝、
蓋未悟擘餅之事、心頑故也、○
旣濟、至革尼撒勒地、泊岸、
離舟、衆識之、
周馳四境、聞其所在、以榻舁病者就之、
凡耶穌所入、或村、或邑、或鄉、衆置病者於市、第求捫其衣緣、捫之者悉愈焉、