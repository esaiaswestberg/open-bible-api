近耶路撒冷、至橄欖山之伯法其、及伯大尼、耶穌遣其徒二人、
語之曰、爾往前村、至則見小驢縶焉、從無乘之者、解而牽之來、
儻人問爾胡爲行是、則曰主需之、彼必立遣之、
遂往、遇小驢縶於門外衢間、解之、
旁立者曰、解驢何爲、
遂以耶穌之言對、許之、
乃牽小驢就耶穌、置己衣於上、耶穌乘之、
多有以己衣布於路者、或伐田間樹枝布之、
前行後從者呼曰、和散那、奉主名而來者、宜頌也、
臨格之國、卽我祖大衞之國、宜頌也、高高在上歟、和散那、○
耶穌進耶路撒冷、入殿、環視諸物、旣暮、偕十二徒出、至伯大尼、○
翌日、出伯大尼、耶穌飢、
遙見無花果樹有葉、就之、意於其上或有所得、及至、惟葉而已、蓋非果期也、
耶穌謂樹曰、今而後、永無人由爾食果矣、其徒聞之、○
至耶路撒冷、耶穌入殿、逐其中貿易者、傾兌錢者之几、及鬻鴿者之椅、
且不許人攜具過殿、
誨之曰、記不云乎、吾室必稱萬邦祈禱之室、而爾曹以爲盜巢也、
祭司諸長及士子聞此、謀何以滅之、蓋懼之、以衆奇其訓也、○
每及暮、耶穌出城、○
朝經無花果樹、見自根而槁、
彼得憶而言曰、夫子、試觀爾所詛之無花果樹已槁矣、
耶穌曰、宜信上帝、
我誠語汝、凡命此山移而投海、中心不疑、惟信所言必成者、則必得之也、
故我語爾、凡爾所禱而求者、信其已得、則必得之、
立而禱時、儻有憾於人、則恕之、致爾天父亦恕爾過焉、○
立而禱時、儻有憾於人、則恕之、致爾天父亦恕爾過焉、○
復至耶路撒冷、耶穌行於殿、祭司諸長士子長老就之、
曰、爾以何權行是、賜爾行此權者誰耶、
耶穌曰、我試問爾一言、爾答我、則我告爾以何權行是、
約翰之洗、自天乎、自人乎、爾其答之、
其人竊議曰、若云自天、彼必曰曷不信之、
若云自人、則又畏民、蓋皆以約翰爲先知也、
遂對曰、不知也、耶穌曰、我亦不告爾以何權行是矣、