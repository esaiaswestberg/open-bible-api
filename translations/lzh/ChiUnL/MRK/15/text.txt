及晨、祭司諸長、長老、士子、全會共議、遂繫耶穌、曳而付於彼拉多、
彼拉多問曰、爾爲猶太人王乎、答曰、爾言之矣、
祭司諸長多端訟之、
彼拉多復問曰、爾無所答乎、衆何多端訟爾也、
耶穌終不答、彼拉多奇之、
屆節期、方伯例釋一囚、任衆所求、
有巴拉巴者、與叛者同繫、若輩叛時、曾殺人焉、
衆進、求其依例而行、
彼拉多曰、爾欲我釋猶太人王乎、
蓋知祭司諸長、因媢嫉而付之也、
祭司諸長唆衆、寧釋巴拉巴、
彼拉多復語之曰、然則爾所謂猶太人王者、我何以處之、
衆又呼曰、釘之十架、
彼拉多曰、彼行何惡耶、衆愈呼曰、釘之十架、
彼拉多欲愜衆意、乃釋巴拉巴、鞭耶穌、付之釘十架、○
士卒曳之入院、卽公廨也、召集全營、
衣以紫袍、編棘冕冠之、
致敬曰、猶太人王、安哉、
又以葦擊其首、唾之、屈膝拜之、
戲畢、褫紫袍、衣以故衣、曳出、以釘十架、○
有古利奈人西門、卽亞力山大與魯孚之父、來自田間、經此、衆強之偕往、負耶穌之十架、
衆攜耶穌至各各他、譯卽髑髏處、
以酒和沒藥飲之、弗受、
遂釘之十架、鬮分其衣、以觀孰得、
釘時、乃在巳初、
標其罪狀書曰、猶太人王、
有二盜同釘、一左一右、
過者誚之、搖首曰、噫、爾毀殿、三日復建之、
過者誚之、搖首曰、噫、爾毀殿、三日復建之、
可自救、由十架而下也、
祭司諸長、與士子、亦如是戲之、相語曰、彼救他人、不能自救耶、
以色列王基督、今可由十架而下、俾我見而信也、同釘者亦詬之、○
自午正至申初、徧地晦冥、
申初、耶穌大聲呼曰、以利、以利、拉馬撒巴各大尼、譯卽我上帝、我上帝、何遺我耶、
旁立者有人聞之曰、彼呼以利亞也、
一人趨前、以海絨漬醯、束於葦以飲之、曰、姑聽之、試觀以利亞來取之下否、
耶穌大聲而呼、氣遂絕、
殿幔自上至下裂爲二、
百夫長立於前、見其如是氣絕、則曰、斯人誠上帝子也、
有數婦遠觀、中有抹大拉之馬利亞、少雅各與約西之母馬利亞、並撒羅米、
卽耶穌在加利利時、從而供事之者、又有多婦、卽與之同上耶路撒冷者、○
是日乃備節之日、卽安息之前一日、
旣暮、有亞利馬太之約瑟來、彼乃尊貴議士、仰慕上帝國者、毅然入見彼拉多、求耶穌屍、
彼拉多奇耶穌已死、召百夫長問其死久否、
旣知之、則以屍予約瑟、
約瑟市枲布、取屍下、裹之、葬於磐鑿之墓、轉石於墓門、
抹大拉之馬利亞、及約西之母馬利亞、見其葬處、