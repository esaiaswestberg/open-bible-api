烏西雅、約坦、亞哈斯、希西家、相繼爲猶大王、及約阿施子耶羅波安、爲以色列王時、耶和華諭備利子何西阿之言、○
耶和華初諭何西阿時、謂之曰、爾往娶淫婦、得其由淫而生之子、蓋斯土行淫特甚、離棄耶和華、
遂往娶滴拉音女歌篾、懷姙生子、
耶和華曰、名之耶斯列、蓋歷時無幾、我將於耶戶家、討耶斯列之血、絕以色列家之國、
是日我必折以色列之弓於耶斯列谷、
婦再懷姙生女、耶和華曰、名之羅路哈瑪、蓋我不復矜憫以色列家、決不赦宥之、
惟矜憫猶大家、使賴其上帝耶和華得救、不賴弓刃戰鬬、馬與騎兵、
婦爲羅路哈瑪斷乳、復姙生子、
耶和華曰、名之羅阿米、蓋爾曹非我民、我不爲爾上帝、○
以色列人數、將若海沙、不能量數、昔於何處謂之曰、爾非我民、後則於彼謂之曰、爾乃維生上帝之子、
猶大與以色列人必會集、而立一長、咸離此地、蓋耶斯列之日、必爲大日、