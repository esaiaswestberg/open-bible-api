尼八子耶羅波安王十八年、亞比央卽位、爲猶大王、
在耶路撒冷爲王、凡歷三年、其母名瑪迦、押沙龍女也、
亞比央從其父所行諸罪、不效厥祖大衞、專心於其上帝耶和華、
然以大衞之故、其上帝耶和華賜以燈光、在於耶路撒冷、俾其子嗣位、鞏固耶路撒冷、
蓋大衞除於赫人烏利亞之事外、皆行耶和華所悅、畢生不違其所命、
羅波安存日、與耶羅波安常相戰鬬、
亞比央與耶羅波安、亦相戰鬬、亞比央其餘事蹟、凡其所爲、俱戴於猶大列王紀、
亞比央與列祖偕眠、葬於大衞城、子亞撒嗣位、○
以色列王耶羅波安二十年、亞撒卽位、爲猶大王、
在耶路撒冷爲王、歷四十一年、其祖母瑪迦、押沙龍女也、
亞撒行耶和華所悅、效其祖大衞所爲、
驅孌童於斯土、除其列祖所作之偶像、
貶其祖母瑪迦太后之位、緣其爲亞舍拉作可憎之像、亞撒斫其像、焚於汲淪溪旁、
惟崇邱未廢、然亞撒畢生、專心於耶和華、
以父所獻、及己所獻之金銀與器皿、進於耶和華室、
亞撒與以色列王巴沙存日、常相戰鬬、
以色列王巴沙上攻猶大、建拉瑪、使人不得出入於猶大王亞撒之所、
亞撒取耶和華室及王宮府庫、所餘之金銀、付其臣僕、遣詣居大馬色之亞蘭王、希旬孫、他伯利們子便哈達、曰、
爾我有約、如昔爾父與我父然、今我饋爾金銀、請廢爾與以色列王巴沙之約、使之去我、
便哈達從亞撒王之言、遣其軍長攻以色列之邑、乃擊以雲、但、亞伯伯瑪迦、與基尼烈四境、拿弗他利全地、
巴沙聞之、則止建拉瑪之工、而居得撒、
亞撒王宣告猶大衆、不遺一人、遂取巴沙建拉瑪之木石、亞撒王以之建便雅憫之迦巴、與米斯巴、
亞撒其餘事蹟、凡其所爲、與其勇力、及所建之邑、俱載於猶大列王紀、亞撒年老、而有足疾、
與列祖偕眠、同葬於大衞城、子約沙法嗣位、○
猶大王亞撒二年、耶羅波安子拿答卽位、爲以色列王、凡歷二年、
拿答行耶和華所惡、循父之道、干父陷以色列人之罪、
以薩迦族、亞希雅子巴沙叛、弒之於非利士人之基比頓、其時拿答與以色列衆、圍基比頓、
猶大王亞撒三年、巴沙弒之、而篡其位、
甫卽位、則戮耶羅波安全家、凡有血氣者、悉行翦滅、靡有孑遺、如耶和華藉其僕、示羅人亞希雅所言、
因耶羅波安所犯之罪、使以色列人陷之、激以色列上帝耶和華之怒、
拿答其餘事蹟、凡其所爲、俱載於以色列列王紀、
亞撒與以色列王巴沙存日、常相戰鬬、○
猶大王亞撒三年、亞希雅子巴沙、在得撒卽位、爲以色列王、歷二十四年、
行耶和華所惡、循耶羅波安之道、干其陷以色列人之罪、