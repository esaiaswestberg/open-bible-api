所羅門王寵法老女、此外、又寵異族之女甚多、卽摩押亞捫以東西頓赫人之女、
耶和華曾諭以色列人云、勿與彼族往來相通、彼必誘惑爾心、俾從其神、然所羅門戀愛其女、
公主爲后妃者七百、嬪嬙三百、皆蠱惑其心、
所羅門年邁時、后妃誘之、附於他神、不專心從其上帝耶和華、如父大衞、
乃從西頓人之女神亞斯他錄、及亞捫人可憎之神米勒公、
所羅門行耶和華所惡、不效其父大衞、盡心從耶和華、
在耶路撒冷東之山、爲摩押可憎之神基抹、與亞捫人可憎之神摩洛築壇、
爲其異族后妃亦行此、彼皆焚香獻祭與其神、○
耶和華怒所羅門、因其心轉離以色列之上帝耶和華、二次見於彼者、
耶和華命其不可從事他神、彼乃不遵其命、
故耶和華諭之曰、爾旣行是、不守我約、及我命爾之典章、我必奪爾國祚、以予爾僕、
第緣爾父大衞之故、於爾存日、我不行是、惟必奪於爾子之手、
然不奪其全國、因我僕大衞、及我所簡之耶路撒冷故、以一支派錫予爾子、○
耶和華使以東王裔哈達、起而敵所羅門、
昔大衞征以東、其軍長約押、往葬陳亡者、盡殺以東之丁男、
約押與以色列衆居彼六月、迨其地之丁男殲焉、
時、哈達尚幼、與父臣僕以東數人、遁於埃及、
自米甸啟行、至巴蘭、由彼攜人、偕至埃及、覲埃及王法老、王賜以第宅、定其糈糧、錫以土地、
哈達蒙厚恩於法老前、法老以其后答比匿妹妻之、
生子基努拔、答比匿使在法老宮斷乳、基努拔遂居宮中、與法老諸子偕、
哈達在埃及聞大衞與列祖偕眠、軍長約押已死、則謂法老曰、容我歸故土、
法老曰、爾與我偕、何所缺、致欲歸故土耶、對曰、我無所缺、惟請容我歸、○
上帝又興一敵、以利亞大子利遜、以攻所羅門、昔利遜逃其主、瑣巴王哈大底謝、
大衞殺瑣巴人時、利遜集人成羣、而爲其首、往居大馬色、在彼爲王、
所羅門存日、哈達爲患而外、利遜爲亞蘭王、憾以色列人、亦爲其敵、○
以法蓮族、洗利達人、尼八子耶羅波安、其母名洗魯阿、嫠婦也、彼爲所羅門臣僕、亦起而叛王、
其叛逆之故、乃因所羅門建米羅、修其父大衞城之破壞、
耶羅波安乃勇士、所羅門見其少年殷勤、委之督約瑟家之工、
時、耶羅波安出耶路撒冷、示羅人先知亞希雅、遇之於途、亞希雅衣新衣、惟二人在田野、
亞希雅取其所衣之新衣、裂爲十二、
謂之曰、爾取其十、蓋以色列之上帝耶和華曰、我必分裂此國、奪於所羅門手、以十支派予爾、
惟因我僕大衞、及我於以色列支派中、所簡之邑耶路撒冷故、彼必得一支派、
我之行此、乃因其人棄我、崇拜西頓人之女神亞斯他錄、摩押之神基抹、亞捫族之神米勒公、不從我道、行我所悅、不守我之典章律例、如父大衞所爲、
然我不奪全國於其手、必使之爲君、以畢其生、緣我所簡之僕大衞、守我誡命典章故也、
惟必奪國於其子手、以十支派予爾、
以一支派予其子、使我僕大衞、在我前恆有燈光、於我所簡耶路撒冷、卽我寄名之所、
我將簡爾、俾從所欲而主治、爲以色列王、
爾若聽我所命、從我之道、行我所悅、守我典章誡命、如我僕大衞所爲、我必偕爾、爲爾建鞏固之家室、如爲大衞所建、且以以色列族畀爾、
我必困苦大衞之裔、然不至久遠、
緣此、所羅門欲殺耶羅波安、耶羅波安起而遁於埃及、至埃及王示撒、居彼、迨所羅門薨、○
所羅門其餘事蹟、凡其所爲、與其智慧、俱載於所羅門紀、
所羅門在耶路撒冷、爲以色列全國之王、歷四十年、
所羅門與列祖偕眠、葬於父大衞城、子羅波安嗣位、