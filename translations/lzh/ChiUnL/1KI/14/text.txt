耶羅波安子亞比雅遘疾、
耶羅波安謂妻曰、爾起改裝、免人知爾爲耶羅波安妻、往於示羅、在彼有先知亞希雅、卽昔告我必爲斯民之王者、
當攜十餅、曁薄餅、與蜜一甁見之、彼必告爾、子將若何、
耶羅波安妻如是而行、起往示羅、至亞希雅家、亞希雅年老、目眊不能視、
耶和華告之曰、耶羅波安之妻將至、以子遘疾、而問於爾、彼入室時、必佯爲他婦、爾當依我言告之、
入門、亞希雅聞其足音、曰、耶羅波安之妻其入、奚佯爲他婦哉、我已奉命、以凶事告爾、
往告耶羅波安曰、以色列之上帝耶和華云、我自民中舉爾、立爲我民以色列之君、
奪國於大衞家、以賜爾、而爾不效我僕大衞、守我誡命、一心從我、行我所悅、
乃行惡較前人尤甚、立他神、鑄偶像、激我之怒、棄而背我、
故我必降災於耶羅波安家、彼之丁男、無論被束者、自由者、悉絕之於以色列中、掃除耶羅波安全家、猶人掃除糞壤、以至淨盡、
凡屬耶羅波安、死於邑者、犬必食之、死於野者、鳥必食之、耶和華言之矣、
爾起旋歸、足入城時、子必死焉、
以色列衆將爲哀悼而葬之、屬耶羅波安者、惟此子得入於墓、蓋在耶羅波安家中、彼向以色列之上帝耶和華、顯有善行、
耶和華必興一人、爲以色列王、將絕耶羅波安家於彼日、何云彼日、卽今是也、
耶和華必擊以色列、若葦搖於水中、拔之出於所錫列祖之美地、散之河外、因其作木偶、激耶和華之怒也、
緣耶羅波安所犯之罪、使以色列人陷之、耶和華必棄以色列族、
耶羅波安妻起而往、至得撒、履門閾、而子死焉、
以色列衆葬之、爲之哀悼、如耶和華藉其僕先知亞希雅所言、
耶羅波安其餘事蹟、及其戰績、與其政治、俱載於以色列列王紀、
耶羅波安爲王二十二年、與列祖偕眠、子拿答嗣位、○
所羅門子羅波安爲猶大王、卽位時、年四十有一、在耶路撒冷爲王、歷十七年、耶路撒冷卽耶和華自以色列諸支派中、所簡以爲寄名之所、羅波安母名拿瑪、亞捫女也、
猶大人行耶和華所惡、犯罪激耶和華之忌、較其列祖尤甚、
在高岡之上、綠樹之下、建崇邱、作柱像木偶、
其地且有孌童、衆行異邦可憎之事、卽耶和華於以色列人前、所逐諸族之事、○
羅波安王五年、埃及王示撒、上攻耶路撒冷、
掠耶和華室及王宮之寶物、悉攜之去、又掠所羅門所製之金干、
羅波安王製銅干以代之、付於守宮門之侍衞長、
王入耶和華室時、侍衞執干、後則反諸侍衞之室、
羅波安其餘事蹟、凡其所爲、俱載於猶大列王紀、
羅波安與耶羅波安、常相戰鬬、
羅波安與列祖偕眠、同葬於大衞城、子亞比央嗣位、羅波安之母拿瑪、亞捫女也、