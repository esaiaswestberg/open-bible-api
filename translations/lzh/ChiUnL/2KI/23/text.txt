王遣人集猶大及耶路撒冷諸長老、
王與猶大人、耶路撒冷居民、祭司先知、及所有民衆、無論長幼、咸上耶和華室、王誦耶和華室中、所得約書之言、俾衆聽聞、
王立於柱側、在耶和華前立約、一心一意順從耶和華、守其誡命、法度典章、以成約書所載之言、民亦服從此約、
王命大祭司希勒家、與諸副祭司、及閽人、由耶和華殿、取出爲巴力亞舍拉曁天象、所製之器皿、焚於耶路撒冷外、汲淪田間、攜其灰至伯特利、
昔猶大列王所立奉偶像之祭司、使於猶大諸邑之崇邱、曁耶路撒冷四周焚香者、王悉廢之、又廢焚香於巴力、與日月行星、及諸天象者、
亦出亞舍拉像於耶和華室、攜至耶路撒冷外、焚於汲淪溪濱、搗之成粉、揚於平民之墓、
毀耶和華室中孌童之舍、卽婦女織亞舍拉帷帳之所、
又從猶大諸邑、攜諸祭司而出、汚衊祭司昔所焚香之崇邱、自迦巴至別是巴、並毀城門左、邑宰約書亞門前之崇邱、
惟崇邱之祭司、不登耶路撒冷耶和華之壇、祇於其昆弟中、食無酵餅而已、
又汚衊欣嫩子谷之陀斐特、免人使其子女經火、以奉摩洛、
猶大列王所獻於日之馬、乃在耶和華室門之側、宦豎拿單米勒附近廊廡之室、王悉去之、且焚日車、
猶大列王在亞哈斯樓巔所建之壇、及瑪拿西在耶和華室二院中所建之壇、王悉毀而碎之、攜其塵土、傾於汲淪溪、
昔以色列王所羅門、在耶路撒冷東、邪僻山南、爲西頓人可憎之神亞斯他錄、摩押人可憎之神基抹、亞捫人可憎之神米勒公、所建之崇邱、王悉汚衊之、
碎其柱像、斫其木偶、以人骨充其所、
昔尼八子耶羅波安、在伯特利築壇及崇邱、陷以色列人於罪者、王悉毀之、焚其邱壇、搗之成粉、並焚木偶、
約西亞回顧、見山中有墓、遣人自墓取骨、而焚於壇、以汚衊之、如上帝僕所傳耶和華之言、
約西亞曰、我所見者、何碑也、邑人告曰、昔有上帝僕自猶大來、言王今所行於伯特利壇之事、此其墓碑也、
約西亞曰、舍之、勿移其骨、遂舍之、亦舍自撒瑪利亞來之先知骨、
昔以色列列王在撒瑪利亞諸邑、建崇邱之室、激耶和華怒、約西亞悉除之、如所行於伯特利然、
殺崇邱之祭司於壇、焚人骨於其上、乃返耶路撒冷、○
王命民衆曰、當爲爾之上帝耶和華、守逾越節、循此約書所載、
自士師治以色列人、以及以色列列王猶大列王時、未嘗守如是之逾越節、
乃於約西亞王十八年、在耶路撒冷、爲耶和華守此逾越節、
猶大地及耶路撒冷、所有憑鬼者曁巫覡、與家神偶像、並一切可憎之物、約西亞悉除之、循祭司希勒家在耶和華室、所得律書記載之言、
在約西亞以前、無王如彼盡心盡意盡力、歸向耶和華、遵行摩西一切法律、其後亦無如之者、
然耶和華向猶大之烈怒猶未息、因瑪拿西諸事激之也、
耶和華曰、我將屛猶大人於我前、如屛以色列人然、棄我所簡此邑耶路撒冷、及我所言必寄我名之室、
約西亞其餘事蹟、凡其所行、俱載於猶大列王紀、
當其在時、埃及王法老尼哥往伯拉河、攻亞述王、約西亞王出而禦之、法老尼哥遇之於米吉多殺之、
臣僕以車載其屍、自米吉多至耶路撒冷、葬於其墓、國民膏約西亞子約哈斯、立之爲王、以繼其父、○
約哈斯卽位時、年二十有三、在耶路撒冷爲王、僅歷三月、其母哈慕他、立拿人耶利米女也、
約哈斯行耶和華所惡、效其列祖所爲、
法老尼哥繫之於哈馬地之利比拉、不使爲王於耶路撒冷、又徵猶大國銀一百他連得、金一他連得、
法老尼哥立約西亞子以利亞敬、繼其父爲王、易其名曰約雅敬、攜約哈斯至埃及、卒於彼、
約雅敬循法老命、徵金銀於國民、乃按其人之力、爲定數而取之、以予法老尼哥、○
約雅敬卽位時、年二十有五、在耶路撒冷爲王、歷十一年、其母名西布大、魯瑪人毘大雅女也、
約雅敬行耶和華所惡、效其列祖所爲、