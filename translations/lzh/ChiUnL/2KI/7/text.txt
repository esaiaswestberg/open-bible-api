以利沙曰、宜聽耶和華之言、耶和華云、明日此時、在撒瑪利亞邑門、細麪一細亞、售銀一舍客勒、麰麥二細亞、售銀一舍客勒、
扶王之軍長謂上帝僕曰、卽耶和華啟牖於天、豈能有此事乎、以利沙曰、爾必目覩、惟不得食、○
邑門有癩者四人、相語曰、我坐此待斃、何爲哉、
若云入邑、則邑中饑、必死於彼、如坐於此、亦必死焉、其來、我儕往降於亞蘭軍、如存我生、則生、如殺我、則死耳、
薄暮遂起、往亞蘭營、至營之邊隅、闃其無人、
蓋耶和華使亞蘭軍旅、聞車聲馬聲、大軍之聲、則相語曰、以色列王必賄赫族、與埃及諸王、來攻我矣、
薄暮卽起而遁、棄其帳幕馬驢、留營如故、祇逃其生、
癩者至營之邊隅、入一幕、式食式飲、攜其金銀衣服、出而匿之、返入他幕、亦攜其物匿之、
乃相語曰、我所爲者未善、今日有佳音、而我儕默爾、待至平旦、罪必及我、我儕其往、報於王家、
遂往、呼守門者、告之曰、我至亞蘭營、見無人在、亦無人聲、惟馬驢繫焉、帳幕如故、
守門者乃呼告於王家、
王夜起、謂其臣曰、亞蘭人於我所爲、我以示爾、彼知我飢、故出營伏於田、意謂其人出城時、我儕則生擒之、而入其邑、
一臣對曰、請於邑中所遺之馬、遣人取其五匹、而往窺之、以色列人幾至滅絕、此馬之數、如遺民焉、
遂取馬與二車、王遣之追襲亞蘭軍曰、往而察之、
乃追襲之、至約但、見衣械遍於途、卽亞蘭人疾遁而棄者、使者返告於王、
民遂出、掠亞蘭營、於是細麪一細亞、售銀一舍客勒、麰麥二細亞、售銀一舍客勒、如耶和華所言、
王委扶之之軍長監邑門、民於邑門踐之而死、如上帝僕於王來見時所言、
蓋上帝僕曾言於王曰、明日此時、在撒瑪利亞邑門、細麪一細亞、售銀一舍客勒、麰麥二細亞、售銀一舍客勒、
其時軍長謂上帝僕曰、卽耶和華啟牖於天、豈能有此事乎、曰、爾必目覩、惟不得食、
斯皆應於其身、民於邑門踐之而死、