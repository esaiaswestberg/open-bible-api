有一婦、先知徒之妻也、呼以利沙曰、爾僕我夫已死、彼素寅畏耶和華、爾所知也、今債主至、欲取我二子爲奴、
以利沙曰、我可爲爾何爲、家中何所有、其告我、曰、婢家無長物、惟油一甁、
曰、爾往於外、假空器於諸鄰、勿少假焉、
入室閉門、爾與爾子在內、傾油於諸器、盈則移於側、
乃別以利沙、閉門與子在室、子運器、婦傾油、
諸器旣盈、婦謂子曰、再取一器、子曰、無之、油卽止、
婦遂往告上帝僕、上帝僕曰、鬻油償債、所餘者、爾與子賴以度日、○
一日以利沙經書念、在彼有一貴婦、強之食、後每經其所、則入而食、
婦謂夫曰、我知屢經我所者、乃上帝聖僕也、
我儕當於屋巔、建一小室、內置牀几椅及燈臺、彼至我所、可寓其間、
一日以利沙至、入室而臥、
謂其僕基哈西曰、召書念婦來、遂召之至、立於其前、
以利沙謂其僕曰、告之云、爾旣爲我思慮周密、我當爲爾何爲、爾於王、或軍長、有所求乎、婦曰、我居於我民中、安甚、
以利沙曰、然則爲之何爲、基哈西曰、婦無子、其夫已老矣、
曰、再召之至、旣至立於門、
以利沙曰、歲月旣周、至於此時、爾必抱子、曰、不然、我主上帝僕歟、勿誑爾婢、
婦果懷姙、屆期生子、如以利沙所言、
子稍長、一日往穫者所、見其父、
謂父曰、我首、我首、父謂僕曰、抱至其母、
旣抱之付其母、子坐母膝、日中而死、
母抱之而上、置於上帝僕之牀、閉門而出、
呼夫曰、請遣一僕、攜一驢至、我趨詣上帝僕而返、
夫曰、今日非月朔、非安息日、爾往見之何爲、曰、此行平安、
遂備驢、謂僕曰、驅驢前往、非我命爾、則勿緩、
乃往迦密山、詣上帝僕、上帝僕遙見之、謂僕基哈西曰、試觀書念婦至矣、
汝趨迎之、問曰、爾安乎、爾夫安乎、爾子安乎、婦曰、安、
婦登山、詣上帝僕、則抱其足、基哈西近而推之、上帝僕曰、聽之、其心憂苦、而耶和華隱之、未以示我、
婦曰、我豈求於我主、欲得子乎、我非曰勿誑我乎、
以利沙謂基哈西曰、束爾腰、執我杖而往、遇人勿問安、人問安勿答之、置我杖於子面、
子之母曰、我指維生之耶和華、與爾生命而誓、我不離爾、以利沙遂起隨之、
基哈西先往、置杖於子面、而無聲無覺、乃返迎以利沙、告之曰、子未醒、
以利沙入室、見子已死、臥於其牀、
遂閉門、惟其二人在內、祈禱耶和華、
旣而登牀、伏於子身、口與口、目與目、手與手、皆相對、又伏於子身、子體漸温、
乃下、往來於室中、復上、伏於子身、子發嚏七、目遂啟、
以利沙召基哈西曰、召書念婦至、乃召之、旣至、以利沙曰、抱爾子、
婦入、在其足前、俯伏於地、抱子而出、○
以利沙復至吉甲、其地適饑、先知徒坐於其前、以利沙命其僕曰、置巨釜、爲先知徒煮羹、
有人往田採蔬、遇野瓜摘之、盈懷而歸、剖之、投於煮羹之釜、不識之也、
傾之出、以予衆、食時、衆呼曰、上帝僕歟、釜中有死毒、遂不能食、
以利沙曰、攜麪至、遂投麪於釜、曰、傾之出、予衆食、而釜中無毒矣、○
有人自巴力沙利沙來、攜初實之麰麥餅二十、及新穗、藏於囊中、奉於上帝僕、上帝僕曰、予衆食之、
其僕曰、何也、豈陳此以供百人乎、曰、予衆食之、蓋耶和華云、衆必食之而有餘、
僕遂陳於衆前、食之而有餘、如耶和華所言、