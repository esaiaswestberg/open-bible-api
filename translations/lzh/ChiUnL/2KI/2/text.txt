耶和華欲以旋風、接以利亞升天時、以利亞偕以利沙、由吉甲而往、
以利亞謂以利沙曰、耶和華遣我至伯特利、請爾待此、以利沙曰、我指維生之耶和華、及爾生命而誓、我不離爾、於是二人下伯特利、
居伯特利之先知徒、出迓以利沙曰、耶和華今日將接爾師、與爾相離、爾知之乎、曰、我知之、爾其緘默、
以利亞謂以利沙曰、耶和華遣我至耶利哥、請爾待此、曰、我指維生之耶和華、及爾生命而誓、我不離爾、於是二人至耶利哥、
居耶利哥之先知徒、詣以利沙曰、耶和華今日將接爾師、與爾相離、爾知之乎、曰、我知之、爾其緘默、
以利亞謂之曰、耶和華遣我至約但、請爾待此、曰、我指維生之耶和華、及爾生命而誓、我不離爾、於是二人前往、
先知徒五十人、往而遙立、與之相對、二人立於約但河濱、
以利亞卷其外衣擊水、水分左右、二人履陸而過、
旣過、以利亞謂以利沙曰、我未被接離爾之先、爾欲我爲爾何爲、則求之、以利沙曰、求使感爾之神、臨我維倍、
曰、爾所求者、難矣哉、雖然、我被接離爾之時、爾若見我、則必得之、否則不得、
二人且行且語、忽有火車火馬間之、以利亞乘旋風升天、
以利沙見而呼曰、我父歟、我父歟、以色列之車騎也、後不復見、遂取己衣、裂之爲二、
又拾以利亞所墜之衣、返而立於約但河濱、
以其衣擊水曰、以利亞之上帝耶和華安在、水旣見擊、亦分左右、以利沙過焉、
居耶利哥之先知徒望見之、則曰、以利亞之神臨以利沙矣、遂來迎之、伏於其前、
謂之曰、爾僕有壯士五十在此、請爾容其往尋爾師、或耶和華之神取而投之某山某谷、曰、勿遣之、
彼衆促之、致其愧怍、則曰、可遣之、遂遣五十人尋之、三日不遇、
以利沙俟於耶利哥、被遣者返、以利沙曰、我豈未告爾勿往乎、○
邑民謂以利沙曰、試觀此邑、地勢佳美、我主所見也、惟其水惡劣、土產不稔而隕、
曰、取新盂盛鹽予我、遂取而予之、
以利沙出至水泉、投鹽其中、曰、耶和華云、我治此水、自茲以往、不復令人死、不使土產不稔而隕、
其水卽佳、至於今日、如以利沙所言、○
以利沙由此上伯特利、行於途間、有童子自邑出、戲之曰、頭童者其上歟、頭童者其上歟、
以利沙回顧、奉耶和華名詛之、遂有牝熊二、自林中出、裂童子四十二、
以利沙自此往迦密山、由彼返撒瑪利亞、