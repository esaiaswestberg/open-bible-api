因主忿怒之杖、而遭艱苦、我卽其人兮、
彼引導予、使行於幽暗、不履於光明兮、
竟日反手、攻我已屢兮、
銷瘦我肌膚、摧折我骨骸兮、
築壘攻我、以苦膽勞瘁圍我兮、
俾我處於幽暗、如久死之人兮、
彼環我以籓籬、使予不出、繫我以重鏈兮、
我呼籲求助時、掩耳不聽我祈兮、
以鑿石塞我途、使我蹊徑維曲兮、
彼之於我、如熊潛伏、如獅陰伺兮、
俾我迷途、攫而裂我、使我驚惶兮、
張弓發矢、以我爲的兮、
使其箙中之矢、入於我腰兮、
我爲我民之笑柄、終日以我爲歌兮、
爾饜我以苦荼、飫我以茵蔯兮、
以沙石折我齒、以灰塵蒙我身兮、
使我靈遠平康、我忘福祉兮、
乃曰我力已盡、絕望於耶和華兮、
我之禍患艱難、茵蔯苦膽、尚其憶之兮、
我心猶憶之、而抑鬱兮、
我追念之、則有所冀兮、
吾儕之不盡滅、乃由耶和華之仁慈、以其矜憫不絕兮、
每朝新施、爾之信實宏大兮、
我心自謂、耶和華爲我業、我必望之兮、
凡仰而求耶和華者、耶和華施之恩兮、
仰望耶和華之拯救、而靜俟之、斯爲美兮、
人於幼年負軛、亦爲美兮、
當默然而獨坐、以其軛爲主所加兮、
厥口伏於塵埃、庶可有望兮、
由人批頰、充其凌辱兮、
蓋主之遺棄、不至永久兮、
雖使人憂戚、尚循其慈惠之富、而加矜恤兮、
彼加苦難、使人憂戚、非其心兮、
足踐世之獄囚、
枉人於至上者之前、
屈人之獄、俱耶和華所不悅兮、
非主所命、誰能言之、而卽成兮、
惟禍與福、非出自至上者之口乎、
人生於世、因己愆尤受罰、又何怨兮、
我儕其察己途、轉歸耶和華兮、
宜向天上上帝、舉手致心兮、
我儕犯罪悖逆、爾未赦宥兮、
爾以怒自蔽、追迫我儕、施行誅戮、不加矜恤兮、
爾以雲自蔽、致祈禱不得達兮、
爾使我於列民中、成爲塵垢廢物兮、
我之諸敵、向我大張厥口兮、
驚惶陷阱、我皆罹之、殘害滅亡、我亦遭之兮、
因我民女遭滅、我目流涕如溪兮、
我目流涕、無已無間兮、
迨耶和華垂顧、自天鑒觀兮、
緣我邑中諸女、觸目而傷心兮、
無故爲我敵者、急追我如追鳥兮、
絕我命於阱、擲石於我身兮、
水滅我頂、我曰我其亡兮、
耶和華歟、我自深阱呼籲爾名兮、
爾曾垂聽我聲、我之歎息呼籲、勿掩耳不聞兮、
我籲爾之日、爾臨而近我、命曰毋懼兮、
主歟、爾已伸我寃、贖我命兮、
耶和華歟、爾鑒我之屈抑、祈爾理我獄兮、
彼報仇謀害我、爾俱見之兮、
耶和華歟、彼謗凟謀害我、爾已聞之兮、
起而攻我者、其脣所發、終日所謀、爾亦聞之兮、
彼之起居、求爾察之、彼以我爲歌兮、
耶和華歟、爾必依其手所爲、而報之兮、
使之剛愎厥心、加以呪詛兮、
以怒逐之、滅於耶和華諸天之下兮、