故我不能復忍、願獨留於雅典、
遣我兄弟提摩太、於基督福音爲上帝役者、以堅爾曹、爲爾之信而慰爾、
免有人爲諸苦所搖、蓋爾自知分定於此也、
我偕爾時、豫告我儕將受難、後果如是、爾所知也、
緣此、我不能復忍、遣人欲知爾信、恐爲試者所惑、而我徒勞、
今提摩太自爾返、報我嘉音、言爾之信與愛、且常緬懷我、切願見我、如我於爾然、
兄弟乎、故我於諸顚沛患難中、因爾之信而受慰、
爾若堅立主中、我則生矣、
我在上帝前、爲爾所樂之樂、將何以答謝上帝乎、
晝夜切求、願見爾面、以補爾信之不逮、○
願我父上帝、與我主耶穌、導我以坦途就爾、
又願主俾爾之相愛、益而充之、且及於衆、如我於爾然、
致堅爾心、聖而無間、在我父上帝前、於我主耶穌偕其諸聖者而臨之時焉、