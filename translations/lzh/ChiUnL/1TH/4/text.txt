兄弟乎、我猶有言、因主耶穌、求爾勸爾、依爾素受於我者、當如何而行、悅乎上帝、旣行之、則宜增益之、
爾知我由主耶穌以何誡授爾、
夫爾成聖戒淫、乃上帝之旨、
欲爾各知以聖以尊、自安其室、
毋縱慾、猶不識上帝之異邦人、
勿踰閑、欺乃兄弟、凡如此者、主必報之、如我昔所告爾而證之也、
蓋上帝召我、非致汚、乃成聖、
故拒之者非拒人、乃拒賜聖神之上帝也、○
至於愛兄弟、無庸書以示爾、因爾自受教於上帝、而相愛矣、
且行於徧馬其頓之兄弟、但我勸爾、宜增益之、
又當恬靜是務、己事是圖、手自操作、一如我命、
俾正爾行以向外人、致無匱乏、○
兄弟乎、至於已寢者、我不欲爾不知、免爾憂傷、如無望者然、
若信耶穌死而復起、則宗耶穌而寢者、上帝亦將引與俱來、
我以主言告爾、迨主臨時、我儕之生存者、不先乎已寢者、
蓋主將以大呼、與天使長之聲、及上帝之角、自天而降、則宗基督而死者必先起、
厥後我儕之生存者、將偕彼衆見攝於雲際、迎主於天空、遂與主永偕矣、
故爾宜以此言相慰也、