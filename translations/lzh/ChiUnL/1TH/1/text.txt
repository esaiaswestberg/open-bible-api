保羅、西拉、提摩太、書達帖撒羅尼迦之會、在父上帝及主耶穌基督中者、願恩惠平康歸爾、○
我儕爲爾衆恆謝上帝、祈禱間念及爾、
於我父上帝前、恆念爾之以信而行、以愛而勞、以望我主耶穌基督而忍、
上帝所愛之兄弟、我知爾蒙選矣、
因我之福音達爾、不第以言、乃以能、以聖神、且以充實之信、爾亦知我儕在爾中爲爾爲何如人、
且爾效我儕、亦效主、於多難中、以聖神之樂而受道、
致爲在馬其頓亞該亞諸信者之模楷、
蓋主之道、自爾聲聞於外、不第於馬其頓亞該亞、且爾於上帝之信、隨在播揚、我儕無庸有言、
蓋彼自言、我如何入於爾中、爾如何棄像而歸上帝、以事生且眞之上帝、
俟其子自天降臨、卽其自死起之耶穌、拯我儕脫將來之震怒者也、