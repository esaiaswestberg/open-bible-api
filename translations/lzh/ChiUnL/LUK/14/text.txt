安息日、耶穌入法利賽宰者之家食焉、衆窺之、
當前有一病臌者、
耶穌謂律師與法利賽人曰、安息日施醫宜否、
衆默然、耶穌援其人、醫而遣之、
謂衆曰、爾中孰有牛驢、安息日陷於坎、不卽曳之出乎、
衆無以對、○
耶穌見所請者、首位是擇、遂設喻語之曰、
爾見請赴婚筵、毋居首位、恐所請有尊於爾者、
則請爾與彼之人、前語爾曰、以位讓於斯人、爾必慚怍而就末位、
惟見請時、往居末位、則請爾者來語爾曰、友、上坐、則爾於同席者前有榮矣、
蓋凡自高者、將卑之、自卑者、將高之也、○
又謂請之者曰、爾設午餐、或晚餐、毋招爾朋友、兄弟、親戚、富鄰、恐彼復招爾、而受其報也、
惟設筵請貧者、殘者、跛者、瞽者、則爾福矣、
蓋彼無以報爾、而於義人復起時、爾將得報也、○
同席一人聞之曰、食於上帝國者福矣、
耶穌曰、或設大筵、所請者衆、
筵時、遣僕告所請者曰、來、百物備矣、
衆辭之、如出一心、一人曰、我適購田、須往視之、請辭、
又一人曰、我適購牛五耦、將往試之、請辭、
又一人曰、我方娶妻、故不能往、
僕歸、悉告其主、主怒曰、速往邑之衢巷、引諸貧者、殘者、跛者、瞽者來、
僕曰、主、旣如所命行矣、尚有座焉、
主曰、出往道路藩籬間、而強人入、俾滿我室、
我語汝、先所請者、無一得嘗我筵也、○
有羣衆偕行、耶穌顧之曰、
人就我、而不憎其父母、妻子、兄弟、姊妹、與己生命者、不得爲我徒、
不負己之十架而從我者、亦不得爲我徒、
爾曹孰欲建臺、不先坐而計其貲、足以竣事否乎、
恐或置基而不克成、見者皆哂之、
曰、此人建於始、而不克成於終也、
或有王出與他王戰、孰不先坐而運籌、能以一萬禦彼以二萬來攻者乎、
不然、當敵尚遠、則遣使求和矣、
如是、凡爾中不盡舍所有者、不得爲我徒也、
夫鹽善矣、第鹽失其味、將何以調之、
不宜於田、不宜於糞、惟棄於外耳、有耳以聽者、宜聽焉、