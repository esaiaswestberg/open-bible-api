時、衆集數萬、致相蹂踐、耶穌謂其徒曰、當謹防法利賽人之酵、卽僞善也、
蓋未有掩而不露、隱而不知者、
是故爾言於幽暗者、必聞於光明、附耳語於密室者、必宣於屋上、
我友乎、我語汝、殺身而後、別無能爲者、勿懼之、
我以當懼者示爾、卽殺後、又有權投於地獄者、我誠語汝、當懼者此也、
五雀非二分金售乎、然於上帝前、其一亦不忘也、
卽爾首之髮、亦皆見數、勿懼、爾較多雀尤貴也、
我又語汝、凡認我於人前者、人子於上帝使者前、亦必認之、
不認我於人前者、亦必不見認於上帝使者前、
凡以言攻人子者、其人將得赦、惟褻凟聖神者、不得赦、
人曳爾至會堂、及執政操權者前、毋慮何以對、何所言、
蓋於彼時、聖神必教爾以所當言也、○
衆中一人謂之曰、夫子、令我兄弟與我析產、
耶穌曰、人乎、誰任我爲爾聽訟分析者乎、
遂語衆曰、愼戒貪婪、蓋人之生、不在所蓄之豐裕也、
又設喻曰、有一富人、土地蕃殖、
自忖曰、無處儲我物產、將何爲乎、
旣而曰、我知所爲矣、必毀我倉、而建大者、以儲百穀財物、
我將謂我靈曰、靈乎、爾多財貨積爲歷年之用、可安然飲食喜樂也、
惟上帝謂之曰、無知者乎、今夜將索爾靈、則所備者誰歸、
凡積財於己、而於上帝前不富者亦如是、○
耶穌謂其徒曰、故我語汝、毋慮生何以食、身何以衣、
蓋生貴於糧、身貴於衣也、
試思烏鴉、不稼不穡、無倉無廩、而上帝且育之、爾之於鳥、其貴何如耶、
爾曹誰能以思慮延生一刻乎、
至微者爾尚不能、何慮其餘耶、
試思百合花如何而長、不勞不紡、我語汝、當所羅門榮華之極、所衣者不及此花之一也、
夫野草今日尚存、明日投爐、上帝猶衣之若此、況於爾小信者乎、
勿求何以食、何以飲、亦勿縈擾、
凡此皆異邦人所求、爾父知爾需之、
爾惟其國是求、則此物將加諸爾、
二三子勿懼、爾父喜以國賜爾、
當售爾所有以施濟、爲己備不舊之囊、及不匱之財在天、卽盜不至、蠹不敗之處、
蓋爾財所在、爾心亦在焉、○
爾腰宜束、燈宜燃、
效人俟主自婚筵歸、至而叩門、卽爲之啟也、
主至、見僕儆醒、其僕福矣、我誠語汝、主將自束其帶、令僕席坐、前而供事之、
其至也、或二更、或三更、見僕如是、其僕福矣、
若家主知盜何時至、則必儆醒、不容穴其室、此爾所知也、
爾亦當備之、因爾不意之時、人子至矣、○
彼得曰、主歟、爾設此喻、向我儕乎、抑向衆人乎、
主曰、孰爲忠智之家宰、主任之督其家人、依時予之糧乎、
主至、見僕行是、其僕福矣、
我誠語汝、主將任之、以督其所有、
倘斯僕意謂、我主稽遲、遂扑僕婢、食飲且醉、
乃於不意之日、不知之時、其主至、處以極刑、擬與不信者同科、
僕知主意而不備、不順其意者、見扑必多、
惟不知而作當扑之事者、見扑必少、蓋多予之、必多取之、多託之、必多索之、○
我來以火投地、倘火旣燃、非我所欲乎、
我有當受之洗、尚未成時、我抑鬱何如乎、
爾以我來施和平於世乎、我語汝、非也、乃分爭耳、
今而後、一家五人將分爭、三攻二、二攻三、
父攻子、子攻父、母攻女、女攻母、姑攻婦、婦攻姑焉、○
遂謂衆曰、爾曹見雲西起、卽言將雨、果有之、
風自南來、卽言將暑、亦有之、
僞善者乎、爾識別天地色象、何不識別此時乎、
且何不自審所宜乎、
與訟爾者往見有司、途間當力求解釋、恐曳爾於士師、士師付爾於吏、吏下爾於獄、
我語汝、爾非償盡毫釐、斷不得出也、