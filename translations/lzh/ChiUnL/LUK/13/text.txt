維時、有同在者、以加利利人之事告耶穌、卽彼拉多以其血雜祭物中也、
耶穌曰、爾意此加利利人受此害、較衆加利利人尤有罪乎、
我告爾、非也、爾弗改悔、皆將如斯而亡、
昔西羅亞樓傾、壓而斃者十八人、爾意斯人、較居耶路撒冷諸民、尤負罪乎、
我告爾、非也、爾弗改悔、皆將如斯而亡、○
乃設喻曰、有植無花果樹於其葡萄園者、來而求果弗得、
語園丁曰、我來求果於此樹者三年矣、而弗得、宜斫之、何爲曠此土乎、
對曰、主、今歲姑容之、待我周掘壅糞、
後或結果、否則斫之、○
安息日、耶穌在一會堂訓誨、
適有婦患鬼而病、十有八年、傴僂不能伸、
耶穌見而呼之曰、婦乎、爾釋於病矣、
遂以手按之、婦卽伸、歸榮上帝、
司會堂者、因耶穌於安息日施醫、憾焉、謂衆曰、工作自有六日、於此可來受醫、勿於安息日也、
主曰、僞善者乎、爾曹於安息日、孰不解牛驢於廐、牽以飲之乎、
況此婦爲亞伯拉罕之裔、撒但繫之十有八年、不當於安息日解其結乎、
耶穌言此、諸敵愧恥、衆見其所行諸有榮之事、皆喜、○
耶穌曰、上帝國何似、我將何以比之、
乃似芥種一粒、人取而播於其園、長而成樹、飛鳥棲於其枝、
又曰、我將何以比上帝國乎、
乃似酵、婦取而納於三斗麵中、致均發酵焉、○
耶穌經邑鄉訓誨、向耶路撒冷而往、
或曰、主、得救者其寡乎、
曰、當竭力以進窄門、我語汝、將有求進而不得者多也、
迨家主起而閉門、爾立於外、叩門曰、主歟、爲我啟之、彼將應曰、我不識爾奚自、
爾將曰、我儕曾於爾前食飲、爾亦曾於我衢訓誨、
彼將曰、我告爾、我不識爾奚自、爾衆行不義者、其去我、
時、爾見亞伯拉罕、以撒、雅各、與諸先知在上帝國、而爾見逐於外、則必哀哭切齒矣、
自東自西、自南自北、有人將至、席坐於上帝國、
有後者將爲先、先者將爲後也、○
是時法利賽數人來、謂之曰、出而去此、希律欲殺爾也、
耶穌曰、往告彼狐狸云、今日明日、我逐鬼施醫、至三日、我事畢矣、
雖然、今日明日及後日、我必行矣、蓋先知不能亡於耶路撒冷外也、
耶路撒冷歟、耶路撒冷歟、殺先知石擊使於爾者乎、我欲集爾赤子、似牝鷄集雛翼下者屢矣、而爾不欲也、
爾室遺於爾矣、我語汝、爾將不見我、迨爾云、奉主名而來者、宜頌也、