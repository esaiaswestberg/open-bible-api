該撒提庇留在位之十五年、本丟彼拉多爲猶太方伯、希律爲加利利分封之君、其弟腓力爲以土利亞及特拉可尼地分封之君、呂撒聶爲亞比利尼分封之君、
亞那與該亞法爲大祭司時、上帝之言臨及撒迦利亞之子約翰於野、
遂至約但四境、宣改悔之洗禮、俾罪得赦、
如先知以賽亞書所載云、有呼於野者、其聲曰、備主路、直其徑、
諸谷填之、山阜卑之、屈曲直之、崎嶇之路平之、
凡有血氣者、將見上帝之拯救也、○
衆出受洗、約翰謂之曰、蝮類乎、誰示爾避將來之怒乎、
故當結果、以副改悔、勿自謂我有亞伯拉罕爲父也、我語汝、上帝能由此石、興起亞伯拉罕之子孫焉、
今斧置樹根、凡不結善果者、則斫之、委於火、
衆問曰、然則我當何爲、
曰、有二衣者、則分與無者、有食者亦然、
稅吏亦來受洗、問曰、夫子、我當何爲、
曰、定賦之外毋索、
有軍士問曰、我當何爲、曰、毋強暴、毋誣詐、惟安爾餉、○
民方冀望、人皆心議約翰或卽基督、
約翰謂衆曰、我洗爾以水、有勝於我者來、卽解其履帶、我亦弗堪、彼將洗爾以聖神及火焉、
其手執箕、簸淨厥場、斂麥入倉、以不滅之火而燒其穅、○
約翰又多端勸之、宣福音於民、
分封之君希律、因其弟腓力妻希羅底事、及所行諸惡、見責於約翰、
乃益其惡、囚約翰於獄、○
當衆民受洗時、耶穌亦受洗、祈禱間、天開、
聖神降臨其上、狀如鴿、自天有聲云、爾乃我之愛子、我所欣悅者、○
耶穌始宣道時、年約三十、人以其爲約瑟之子、約瑟之上爲希里、
其上爲馬塔、其上爲利未、其上爲麥基、其上爲雅拿、其上爲約瑟、
其上爲瑪他提亞、其上爲亞摩斯、其上爲拿鴻、其上爲以斯利、其上爲拿該、
其上爲馬押、其上爲瑪他提亞、其上爲西美、其上爲約瑟、其上爲猶大、
其上爲約亞拿、其上爲利撒、其上爲所羅巴伯、其上爲撒拉鐵、其上爲尼利、
其上爲麥基、其上爲亞底、其上爲哥桑、其上爲以摩當、其上爲珥、
其上爲約細、其上爲以利以謝、其上爲約令、其上爲瑪塔、其上爲利未、
其上爲西緬、其上爲猶大、其上爲約瑟、其上爲約南、其上爲以利亞敬、
其上爲米利亞、其上爲買南、其上爲瑪達他、其上爲拿單、其上爲大衞、
其上爲耶西、其上爲俄備得、其上爲波阿斯、其上爲撒門、其上爲拿順、
其上爲亞米拿達、其上爲亞蘭、其上爲希斯崙、其上爲法勒斯、其上爲猶大、
其上爲雅各、其上爲以撒、其上爲亞伯拉罕、其上爲他拉、其上爲拿鶴、
其上爲西鹿、其上爲拉吳、其上爲法勒、其上爲希伯、其上爲撒拉、
其上爲該南、其上爲亞法撒、其上爲閃、其上爲挪亞、其上爲拉麥、
其上爲瑪土撒拉、其上爲以諾、其上爲雅列、其上爲瑪勒列、其上爲該南、
其上爲以挪士、其上爲塞特、其上爲亞當、其上爲上帝、