耶穌在一處祈禱、旣畢、有一徒曰、主教我儕祈禱、如約翰之教其徒然、
耶穌曰、爾曹祈禱、宜云、父歟、願爾名聖、爾國臨格、
所需之糧、日日賜我、
免我諸罪、蓋人負我、我亦免之、勿導入試、○
又曰、爾中孰有友、夜半就之曰、友乎、以三餅借我、
蓋我友來自途間、無以供之、
彼自內應之曰、毋擾我、門已閉、兒曹與我在牀、不能起以予爾、
我語汝、縱不以友故起而予之、然因其迫切、必起予之、應其所需、
我又語汝、求則予爾、尋則遇之、叩門則爲爾啟、
蓋凡求者得也、尋者遇也、叩者啟也、
爾中爲父者、孰有子求餅而予之石乎、求魚而予之蛇以代魚乎、
抑求卵而予之蠍乎、
爾曹雖不善、尚知以嘉貺予爾子、況於天父、豈不更以聖神予求之者乎、○
耶穌逐一瘖鬼、鬼旣出、而瘖者言、衆奇之、
中有數人曰、彼藉鬼王別西卜逐鬼耳、
又有試之者、求自天之兆、
耶穌知其意、語之曰、凡國自相分爭、必墟、家自相分爭、必傾、
若撒但自相分爭、其國何以立哉、因爾云我藉別西卜逐鬼、
使我藉別西卜逐鬼、則爾子弟逐鬼孰藉乎、彼將議爾矣、
若我藉上帝之能逐鬼、則上帝國臨爾矣、
夫勇士具武備而守其府、則所有者安矣、
惟更勇者至而勝之、則盡奪其所恃武具、而分其贓、
夫不與我偕者、卽敵我、不與我斂者、卽散也、
邪鬼旣出其人、遊行旱地、求安不得、則曰、我將返我所出之室、
至、則見其掃除修飾矣、
遂往、又攜七鬼更惡於己者、入而居之、其人之後況、較前尤劇矣、○
言時、衆中一婦、揚聲謂之曰、胎妊爾、乳哺爾者福矣、
耶穌曰、未若聽上帝道而守之者福也、○
衆集就之、耶穌曰、此世乃惡世也、而求異兆、約拿之兆而外、無以示之、
蓋約拿爲兆於尼尼微人、人子亦將爲兆於斯世、
當鞫日、南方女王、將與斯世之人、同起而罪之、以其來自地極、聽所羅門之哲言、況在此有大於所羅門者乎、
當鞫日、尼尼微人將與斯世、同立而罪之、以其因約拿所宣而改悔、況在此有大於約拿者乎、○
人燃燈、未有置於窖中、或斗下者、乃置檠上、俾入者見其光也、
夫身之燈、目也、爾目瞭、則全體光、目眊、則全體暗、
故宜省之、恐爾衷之光暗也、
儻爾全體皆光、而無一毫之暗、則厥光充盈、似燈之光燦照爾矣、○
言時、有法利賽人邀之共食、耶穌入而坐、
法利賽人見其不先濯而食、異之、
主謂之曰、今爾法利賽人、惟杯盤之外是潔、然爾內則充以刧奪與惡慝、
無知者乎、造其外者、不亦造其內耶、
惟以在內者施濟、則於爾無不潔矣、○
禍哉、爾法利賽人乎、以爾於薄荷、芸香、及諸蔬、十輸其一、於義及向上帝之愛、則忽之、此乃爾所當行、而彼亦不可遺也、
禍哉、爾法利賽人乎、以爾好會堂高坐、受祝於市也、
禍哉爾乎、以爾似隱沒之墓、履其上者不知也、○
有律師應之曰、夫子、斯言亦辱我儕矣、
曰、禍哉、爾律師乎、以爾加難負之任於人、而己則不著一指、
禍哉爾乎、以爾建先知之墓、乃爾祖所殺者也、
如是、則爾祖所爲、爾證之、且與之、蓋彼殺先知、爾建其墓也、
是故上帝之哲言有云、我將遣先知使徒就彼、其中有見殺者、有見迫者、
致創世以來、所流先知之血、皆於此代而討焉、
卽自亞伯之血、至亡於殿壇間、撒迦利亞之血也、我誠語汝、必於此代而討焉、
禍哉、爾律師乎、以爾嘗奪知識之鑰、己不入之、而將入者、爾亦阻之也、○
出時、士子與法利賽人嚴迫之、激使多言、
設伏伺之、欲執其自口而出者、