厥後、主別立七十人、耦而遣之、在於其前、入己將至之諸邑諸地、
謂之曰、穡多工少、宜求穡主、遣工力穡焉、
往哉、我遣爾似羔入狼中、
勿攜囊、勿袋、勿履、途中勿問人安、
所入之室、則先曰願斯室安、
儻於彼有宜乎安者、爾祝之安必臨之、不然、則歸爾矣、
居斯室、則飲食其所供、蓋工得其值、宜也、毋由此室移於彼室、
所入之邑、人若接爾、則食其陳於爾前者、
邑中有病者醫之、且語衆曰、上帝國近爾矣、
所入之邑、人不接爾、則出至其衢曰、
爾邑之塵沾我足者、亦對爾拂之、雖然、爾宜知上帝國近矣、
我語汝、於彼日、所多瑪之刑、較斯邑猶易受也、
禍哉、哥拉汛乎、禍哉、伯賽大乎、蓋在爾中所行之異能、若行於推羅西頓、彼早衣麻坐灰、而改悔矣、
然於鞫日、推羅西頓之刑、較爾猶易受也、
迦百農歟、爾將升於天乎、必下陰府耳、
又曰、聽爾者、卽聽我、拒爾者、卽拒我、拒我者、卽拒遣我者也、○
七十人喜而返、曰、主、以爾名、鬼亦服我、
耶穌曰、我曾見撒但如電、自天而隕、
我賜爾以權、可踐蛇蠍、與制敵諸能、必無害爾者、
然毋以諸鬼服爾而喜、當以爾名錄於天而喜、○
是時也、耶穌感於聖神而喜曰、父乎、天地主也、我稱謝爾、爾以此事、於智者達者則隱之、於赤子則顯之、父乎、然也、此乃爾所悅者也、
萬有由父賜我、父之外無識子者、子及子所欲示者之外、無識父者、
乃顧其徒、潛語之曰、見爾所見者、其目福矣、
我語汝、昔先知君王、多欲見爾所見、而不之見、聞爾所聞、而不之聞、○
有律師起而試之曰、夫子、我當何爲、以承永生、
耶穌曰、律所載者何耶、爾讀之如何、
對曰、爾當盡心、盡性、盡力、盡意、愛主爾之上帝、亦當愛鄰如己、
耶穌曰、爾所對是也、行此則生、
彼欲自義、謂耶穌曰、誰爲我鄰、
耶穌曰、或自耶路撒冷、下耶利哥、遇盜、剝其衣、且傷之、瀕死、委之而去、
適有祭司由是路而下、見之、則旁行而過、
又有利未人至彼處、見之、亦旁行而過、
惟一撒瑪利亞人、行至其地、見而憫焉、
遂就之、以油以酒澆其傷處、裹之、乘以己畜、攜至旅館、而顧恤之、
翌日取金二錢、予館人曰、且顧此人、若所費加多、我返時償爾、
此三人中、爾意孰爲遇盜者之鄰耶、
曰、矜恤之者是也、耶穌曰、爾往效此而行、○
衆行時、耶穌入一村、有婦名馬大、迎之至其家、
其姊妹馬利亞、坐主足下聽其言、
馬大以供事多而心紛、詣耶穌曰、主、我姊妹遣我一人供事、爾不以爲意乎、請命之助我、
主語之曰、馬大、馬大、爾因多端、思慮煩擾、
然所需者一而已、馬利亞已擇善業、而莫之奪也、