愚哉加拉太人、誰蠱惑爾乎、耶穌基督之釘十架、已明著於爾目前矣、
我試問爾、爾受聖神、由行律乎、抑由聞而信乎、
爾若是之愚乎、爾始之以聖神、今乃成之以形軀乎、
爾徒受若許之苦乎、果徒然乎、
夫施爾以聖神、且行異能於爾中者、由行律乎、抑由聞而信乎、
如亞伯拉罕信上帝、遂視爲義以歸之、
爾宜知之、凡由乎信者、乃亞伯拉罕之裔也、
且經豫知、上帝將使異邦由信見義、遂豫宣福音於亞伯拉罕云、諸邦將緣爾獲福、
是由乎信者、得與有信之亞伯拉罕同獲福矣、
凡由行律者皆服詛、記有之、不恆於律之所載而悉行者見詛、
無人於上帝前、因律見義也、明矣、蓋義者將由信而生、
夫律非本乎信、惟行之者於斯而生也、
基督已贖我儕脫律之詛、以其爲我儕服詛、記有之、凡懸於木者見詛也、
致亞伯拉罕之福在基督耶穌者、臨及異邦、俾我儕由信而得所許之聖神、○
兄弟乎、我依常情而言、人之約旣定、則無得增減之、
夫所許者、乃指亞伯拉罕及其裔而言、不曰諸裔、如指多人、惟指一人、且曰爾裔、卽基督也、
我謂上帝豫立之約、非四百三十年後之律所能廢、使所許者爲虛、
若嗣業由律、則不復由許、但上帝曾以許賜之亞伯拉罕矣、
然則律何爲耶、乃爲罪而設、待受許之裔至、且由天使於中保之手而訂、
夫中保非一人之中保、惟上帝乃一也、
然則律與上帝之許相反乎、非也、若賜以能致生之律、則義誠由律矣、
但經囿萬有於罪中、俾所許由信耶穌基督而賜諸信者、○
然信未著之先、我儕拘守律下、且爲所囿、以俟信之將顯焉、
如是、律爲我儕之塾師、引就基督、俾由信而見義、
但信旣著、不復在塾師之下矣、
蓋爾曹由信、咸爲上帝子、卽賴基督耶穌也、
凡受洗歸基督者、已衣基督也、
無分猶太希利尼、爲奴自主、或男或女、蓋爾曹於基督耶穌中、皆爲一也、
若屬基督、則爲亞伯拉罕裔、依所許而爲嗣子矣、