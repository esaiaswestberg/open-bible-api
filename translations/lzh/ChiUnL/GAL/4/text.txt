我謂嗣子雖爲全業之主、童蒙時無異於僕、
服於保傅及家宰、待父所定之期、
我儕童蒙時、亦役於斯世之小學、
屆期、上帝遣其子、由女而生、在於律下、
以贖律下之人、使我儕得爲子之分、
旣爲子、上帝遣厥子之神、入我儕之心、呼曰、阿爸父也、
如是、爾不復爲僕、乃爲子也、旣爲子、則由上帝而爲嗣矣、○
昔爾不識上帝、役於本非神者、
今旣知之、更爲上帝所知、何反向劣弱空乏之小學、復欲爲之役乎、
爾乃守日月節年、
我爲爾懼、恐我爲爾徒勞矣、○
兄弟乎、我求爾如我、蓋我已如爾、爾未嘗枉我、
爾知我昔以形軀之弱、宣福音於爾、
且我形軀有所試爾、而爾不之嫌、不之棄、乃接我如上帝之使、如基督耶穌、
爾當時之禧慶安在、我爲爾證、若能爲之、卽抉目予我、亦所願也、
然則我以眞理告爾、反成仇乎、
夫彼爲爾熱衷、非善也、乃欲間爾、使爾爲彼熱衷、
凡於善事而熱衷、斯爲善、不獨我與爾同在時也、
小子乎、我復爲爾劬勞、待基督成形於爾衷、
今我欲偕爾而易我言、蓋我爲爾游移也、○
爾願服律者其告我、爾不聞律乎、
記有之、亞伯拉罕有二子、一婢出、一自由者出、
婢所出者、依形軀而生、自由所出者、乃由應許、
斯爲寓言、蓋二女乃二約、一出自西乃山、所生者爲僕、夏甲是也、
夫夏甲者、乃亞拉伯之西乃山、猶今之耶路撒冷也、蓋彼與其諸子爲僕、
惟在上之耶路撒冷乃自由、我衆之母也、
記有之、不姙不產者宜喜樂、未劬勞者宜歡呼、蓋煢獨者較有夫者、子更多也、
兄弟乎、我儕如以撒、因應許而爲子、
昔依形軀而生者、窘逐依聖神而生者、今亦如是、
然經云何、曰、逐婢及其子、蓋婢之子、不得與自由者之子共嗣業也、
兄弟乎、我儕非婢之子、乃自由者之子也、