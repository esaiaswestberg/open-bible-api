保羅爲使徒、非本諸人、亦非由人、乃由耶穌基督、及自死而起之之父上帝也、
與偕我之諸兄弟、書達加拉太諸會、
願恩惠平康、由父上帝、及我主耶穌基督歸爾、
耶穌爲我罪捐己、拯我脫此惡世、乃依我父上帝旨也、
願榮歸之、爰及世世、阿們、○
上帝以基督恩召爾、我怪爾離之若此之速、而別從福音、
此非福音也、乃擾爾者、欲紛更基督福音耳、
或我儕、或天使、若宣福音於爾、異乎我所宣者、則宜見詛、
我昔言之、今復言之、若有人宣福音於爾、異乎爾所受者、則宜見詛、
今我欲取信於人乎、抑欲取信於上帝乎、或求悅於人乎、若仍悅人、則非基督僕矣、○
我告兄弟、我所宣之福音、非徇人也、
蓋我非受之於人、亦未學之、乃由耶穌基督之啟示、
爾聞我昔在猶太教所行者、窘逐上帝會實甚、而殘賊之、
且於猶太教有所進益、超越同族之年相若者多人、於我列祖遺傳、尤爲熱衷、
然自母胎甄別我、以恩召我之上帝、
樂以其子啟示我衷、使宣之於異邦、我卽不謀於有血氣者、
亦不上耶路撒冷、見先我爲使徒者、乃往亞拉伯、後返大馬色、○
越三載、乃上耶路撒冷訪磯法、與之同居旬有五日、
其餘使徒、除主之弟雅各、皆未之見、
今書與爾者、於上帝前無誑也、
厥後、我入敍利亞基利家境、
在猶太屬基督之諸會、尚未謀面、
第聞素窘逐我儕者、今宣昔所殘賊之道、遂因我而榮上帝焉、
