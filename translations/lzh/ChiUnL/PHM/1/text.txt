爲耶穌基督之囚保羅、與兄弟提摩太、書達所愛同勞之腓利門、
及姊妹亞腓亞、與我同伍之亞基布、曁在爾家之會、
願恩惠平康、由我父上帝、及主耶穌基督歸爾、○
我恆謝我上帝、於祈禱間念及爾、
緣聞爾之愛、與向主耶穌及衆聖徒之信、
致爾與衆之信有效、得識爾曹所有之善、在於基督、
兄弟歟、我於爾愛、喜慰特甚、因諸聖徒之心、由爾而暢遂也、○
故我雖於基督、以所宜者侃侃命爾、
然如我年邁之保羅、今且爲基督耶穌而被囚、寧以愛而求爾、
卽爲我子阿尼西母求爾、乃我於縲絏中所生者、
彼素無益於爾、而今於爾我俱有益、
我遣之歸爾、彼乃我之腹心、
我欲留之偕我、於福音之縲絏中代爾事我、
第不識爾意、我不欲爲、使爾之善非出於強、乃出於願、
彼暫離爾、或俾爾永有之、
不復如僕、乃逾於僕、爲所愛之兄弟、於我且然、況於爾乎、且在形軀、亦在主也、
爾若以我爲侶、則納之如納我、
若彼有枉爾負爾者、則皆歸之於我、我將償之、
此我保羅之手書也、爾躬負我、我姑弗言、
兄弟歟、使我於主中得爾助、我心於基督而暢遂、
我深信爾之順服、故書以遺爾、知爾所爲、必過於我所言、
爾亦當爲我備館舍、蓋我望由爾祈禱、得就爾也、○
爲基督耶穌、與我同囚之以巴弗、
及同勞之馬可、亞里達古、底馬、路加、皆問爾安、
願主耶穌基督之恩在爾衷、阿們、