維生之道、元始而有、我儕所聞所見、所目覩而手捫者、
此生顯著、我儕曾見之而爲證、且以語爾、卽永生也、乃原與父偕、而顯著於我儕者、
夫我儕以所見所聞者語爾、使爾心交於我儕、我儕亦心交於父、及其子耶穌基督、
我書此遺爾、俾我儕喜樂充盈焉、○
夫上帝乃光、無少暗昧、此我所聞於彼、而報於爾之示諭也、
若言心交於彼、而行於暗昧、則誑而不循眞理、
若行於光、猶彼在光、則互有心交、而其子耶穌之血、潔我諸罪矣、
若言無罪、則自欺、而眞理不在我衷、
若承我罪、彼乃信義、必赦我罪、潔我諸不義矣、
若言我未干罪、則以彼爲誑、其道不在我衷矣、