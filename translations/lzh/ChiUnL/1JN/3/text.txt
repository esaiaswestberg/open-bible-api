試觀父以如何之愛賜我儕、俾得稱爲上帝子、我儕誠是也、斯世不識我、因其不識彼也、
愛友乎、我儕今爲上帝子、將來若何、尚未顯明、所可知者、彼顯著時、我克肖之、蓋將見之、如其固然也、
且凡於彼有此望者、則潔己如彼之潔然、
凡行罪者、亦行不法、罪卽不法也、
爾知彼曾顯見、以除諸罪、而於彼無罪也、
凡恆在彼中者不干罪、干罪者未嘗見之、亦未嘗識之、
小子乎、勿爲人所惑、行義者乃義、如彼之義然、
行罪者乃由於魔、蓋魔自始干罪、上帝子所以顯見者、爲毀魔之工也、
凡由上帝而生者不行罪、以其種恆在厥衷、其不能干罪者、因由上帝而生也、
上帝子與魔之子、於此而顯、凡不行義者、非由上帝也、不愛兄弟者亦然、
爾自初所聞之諭、卽我儕宜相愛也、
非若該隱、由夫惡者而殺其弟、其殺之也何故、因其行惡而弟義也、○
兄弟乎、世若惡爾、勿以爲奇、
我儕因愛兄弟、知已出死入生、不愛者仍居於死、
凡惡兄弟、乃殺人者也、爾知殺人者、永生不寓其衷、
主爲我儕舍生、我儕於此而知愛、亦宜爲兄弟舍生也、
凡有斯世之財產者、視兄弟匱乏、自塞其矜恤之心、則上帝之愛烏得寓其衷哉、
小子乎、我儕之愛、勿以言以舌、乃以行以誠也、
於此知我儕由於眞理、凡我心所自責者、則將安之於上帝前、
因上帝大於我心、而無所不知也、
愛友乎、我心若不自責、則可毅然於上帝前、
且凡所求者必得之、因我儕守其誡、而行其所悅之事也、
其誡也、卽我儕宜信其子耶穌基督之名、且依其所命而相愛也、
守其誡者、恆在彼中、彼亦恆在其中、由彼所賜我之聖神、知彼恆在我中也、