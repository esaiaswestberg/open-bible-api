七月、宗室以利沙瑪孫、尼探雅子、王之臣僕以實瑪利、與從者十人至米斯巴、見亞希甘子基大利、在彼與之共食、
尼探雅子以實瑪利、與從者十人起、以刃擊沙番孫、亞希甘子基大利、卽巴比倫王所立爲斯土方伯者、
在米斯巴偕基大利之猶大人、及所遇之武士迦勒底人、以實瑪利亦殺之、
殺基大利、越至二日、尚無人知、
有八十人、自示劍示羅撒瑪利亞來、咸薙鬚裂衣自割、手持素祭乳香、欲詣耶和華室、
尼探雅子以實瑪利、自米斯巴出而迓之、且行且哭、旣遇之、則曰、來見亞希甘子基大利、
迨入於邑、尼探雅子以實瑪利與從者、殺而投之於井、
其中有十人謂以實瑪利曰、毋殺我、我有小麥麰麥、與油及蜜、藏於田間、遂不殺之於昆弟中、
尼探雅子以實瑪利、投所殺之屍於井、在基大利旁、是井乃亞撒王因懼以色列王巴沙而鑿者、尼探雅子以實瑪利、以所殺之屍滿之、
又虜米斯巴遺民、及王諸女、所有之衆、卽侍衞長尼布撒拉旦所付於亞希甘子基大利者、尼探雅子以實瑪利虜之、起而欲往亞捫族、○
加利亞子約哈難、及所偕之軍長、聞尼探雅子以實瑪利所行之惡、
則率衆往戰尼探雅子以實瑪利、遇於基遍大泉之旁、
以實瑪利所偕之衆、見加利亞子約哈難、及所偕之軍長、則喜、
以實瑪利自米斯巴所虜之衆、乃反而歸加利亞子約哈難、
惟尼探雅子以實瑪利與八人、脫於約哈難、而往亞捫族、
尼探雅子以實瑪利殺亞希甘子基大利之後、加利亞子約哈難、及所偕之軍長、取所救之遺民、戰士、婦女、幼稚、宦豎、自基遍而反者、離米斯巴、
往居金罕旅所、近伯利恆、欲入埃及、
彼衆畏迦勒底人、因尼探雅子以實瑪利、殺巴比倫王所立斯土之方伯、亞希甘子基大利也、