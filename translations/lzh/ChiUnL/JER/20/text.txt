祭司音麥子巴施戶珥、爲耶和華室宰、聞耶利米預言斯事、
則撻先知耶利米、加以桎梏、在耶和華室便雅憫上門、
翌日、巴施戶珥釋之、出於桎梏、耶利米謂之曰、耶和華不稱爾爲巴施戶珥、乃稱爾爲瑪歌珥米撒畢、
蓋耶和華曰、我必使爾驚惶、爾之友朋因而驚惶、彼必仆於敵刃、爲爾目覩、我將付猶大衆於巴比倫王、虜至巴比倫、殺之以刃、
且以斯邑之貨財、曁所獲之利、與其珍寶、及猶大列王之寶藏、咸付於其敵手、彼必掠之、攜至巴比倫、
爾巴施戶珥及居爾家者、俱被徙至巴比倫、死於彼、葬於彼、爾與友朋、卽爾向之妄預言者、皆然、○
耶和華歟、爾誘我、而我從焉、爾強於我而獲勝、我爲話柄、竟日爲人所侮、
我每言時、則發聲呼曰、強暴毀滅、緣耶和華之言、終日受恥辱、被譏誚、
我若云不復道之、不再藉其名而言、則我中心有如爇火、蘊於我骨、疲倦難忍、
我聞衆謗、隨在驚惶、我之密友望我顚越、咸曰訟之、予亦訟之、或彼受誘、予則勝之、以復予仇、
惟耶和華偕我、如可畏之勇士、窘迫我者必顚越、而不獲勝、蒙極大之羞、受永久不忘之辱、以其行事不智也、
萬軍之耶和華歟、爾試義人、鑒察人之心懷、我以我獄訴於爾前、容我見爾復仇於彼、
當謳歌頌美耶和華、以其救貧人之命、脫惡人之手、○
願我生辰受詛、我母產我之日不受祝、
傳信於我父曰、汝生男子、使之極樂、願其人受詛、
願其人若古邑、爲耶和華傾覆而不悔、願彼清晨聞哀號、亭午聞警報、
因其未戮我於母胎、使母爲我墓、其胎恆大、
我何爲出胎、受苦罹憂、畢生蒙恥、