巴比倫王尼布甲尼撒、虜猶大王約雅敬子耶哥尼雅、及猶大牧伯、與藝匠鐵工、自耶路撒冷至巴比倫後、耶和華以無花果二筐示我、置於耶和華殿前、
一筐之無花果甚嘉、如初實者、一筐之無花果甚劣、不可食也、
耶和華諭我曰、耶利米、爾何所見、我曰、見無花果、其嘉者甚嘉、其劣者甚劣、不可食也、
耶和華諭我曰、
以色列之上帝耶和華云、猶大之俘囚、卽我遣至迦勒底人之地者、我必視之若此嘉果、使之獲益、
我必顧之益之、導歸斯土、我必建之、不復毀之、我必植之、不復拔之、
賦以識我之心、俾知我乃耶和華、一心歸我、彼爲我民、我爲其上帝、
至於無花果之劣而不可食者、耶和華曰、此若猶大王西底家、與其牧伯、及耶路撒冷遺民、居於斯土之衆、與旅於埃及者、
我必付之於敵、播散於天下萬國、俾遭禍害、在我驅至之處、受凌辱、爲話柄、被訕笑、服呪詛、
亦必加以鋒刃、饑饉疫癘、迨其滅於我所錫彼、及其列祖之地、