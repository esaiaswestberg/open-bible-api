爾義人歟、當緣耶和華而悅懌、正直者之頌讚、乃合宜兮、
當鼓琴稱謝耶和華、以十絃瑟歌頌之兮、
謳新歌以頌之、鼓琴精巧、其聲清越兮、
蓋耶和華之言正直、行皆信實兮、
耶和華以公義爲樂、慈惠遍滿於大地兮、
諸天藉耶和華言而造、萬象由其噓氣而成兮、
彼匯海水如壘、貯淵泉於庫兮、
全地當寅畏耶和華、億兆敬懼之兮、
因彼言之斯有、命之斯立兮、
耶和華敗列邦之謀、廢諸民之志兮、
惟耶和華之謀永立、其志歷世弗替兮、
以耶和華爲上帝者、其國福矣、被彼選爲己業、斯民福矣、
耶和華自天鑒觀、盡覩世人兮、
自其居所而觀、徧覧地上居民兮、
彼造衆心、鑒察其行兮、
未有君王、因兵多而得救、未有勇士、因力大而獲拯兮、
賴馬獲援、乃屬徒然、其力雖大、不能救人兮、
敬畏耶和華、企望其慈惠者、彼垂顧之兮、
救其魂於死亡、保其生於饑饉兮、
我魂企望耶和華、彼爲我助我盾兮、
我心於彼而樂、素賴其聖名兮、
耶和華歟、願施慈惠、以副我望兮、