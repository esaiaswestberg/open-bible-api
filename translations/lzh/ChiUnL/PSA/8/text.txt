耶和華我主歟、爾名巍巍於大地、爾榮赫赫於諸天兮、
因敵之故、爾由赤子乳哺者之口、而堅厥力、使敵與報復者、默爾無言兮、
我觀爾手所造之蒼穹、所設之月星、
世人爲誰、爾垂念之、人子爲誰、爾眷顧之、
使之少遜於上帝、冠之以尊榮、
爾手所造者、使之主理、置萬物於其足下、
有若牛羊野獸、
天上飛鳥、水中潛鱗、凡游泳於海者兮、
耶和華我主歟、爾名巍巍於大地兮、