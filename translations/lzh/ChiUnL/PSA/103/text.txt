我心當頌美耶和華、我衷所有、頌其聖名兮、
我心當頌美耶和華、勿忘其恩澤兮、
彼宥爾諸愆、醫爾諸疾兮、
贖爾命於死亡、冠爾以仁愛慈惠兮、
錫以嘉物、饜爾所欲、俾爾反少如鷹兮、
耶和華行義事、爲受虐者伸寃兮、
以其經營示摩西、以其作爲示以色列人兮、
耶和華乃仁慈矜憫、遲於發怒、富有慈惠兮、
不恆置辯、不永懷怒兮、
未依我罪相待、未循我愆施報兮、
在於敬畏之者、慈惠之大、如天之高於地兮、
去我罪愆、如東之遠於西兮、
敬畏之者、耶和華矜憫之、如父之恤其子兮、
蓋知我之體質、念我爲塵土兮、
維彼世人、其日如草、其生如野花兮、
一經風過、卽歸烏有、其地不復識之兮、
惟敬畏耶和華、守其約、憶其律、而遵行者、耶和華之慈惠加之、其義施於子孫、自亙古至永久兮、
惟敬畏耶和華、守其約、憶其律、而遵行者、耶和華之慈惠加之、其義施於子孫、自亙古至永久兮、
耶和華之位立於天、其權統萬有兮、
具有能力、成其旨、聽其命之諸使歟、其頌美耶和華、
爲其役、行其旨之諸軍歟、其頌美耶和華、
凡其所造、在其所轄之區、其頌美耶和華、我心頌美耶和華兮、