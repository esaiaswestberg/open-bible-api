我所頌美之上帝歟、勿緘默兮、
惡人與詭詐者、啟口攻我、以欺誑之舌語我兮、
以憾恨之言環我、無端攻我兮、
我惟祈禱是務、彼爲我敵、以報我愛兮、
以惡報我善、以惡報我愛兮、
願爾委一惡人制之、置一仇敵立其右兮、
彼受鞫時、願其負罪而出、彼之祈禱、反爲咎戾兮、
願其時日無幾、其職爲他人所得兮、
其子爲孤、其妻爲嫠、
子女流離爲丐、覓食他方、遠其荒涼之家兮、
願盤剝者取其所有、彼勤勞所得、外人奪之兮、
願無人恩待之、無人矜恤其孤兮、
願其裔被絕、其名塗於後世兮、
其祖之罪、願耶和華憶之、其母之惡、願不見塗兮、
願其罪惡、恆在耶和華前、致絕其誌於世兮、
因其不以施恩爲念、乃迫窮乏與憂傷者、欲致之死兮、
惟好呪詛、而詛臨之、不喜祝福、而福遠之兮、
彼以呪詛爲衣、呪詛如水入其臟、如油入其骨兮、
願呪詛爲其蔽體之服、常束之紳兮、
凡我仇敵、及詆我者、耶和華以此報之兮、
主耶和華歟、因爾名故、善待我、緣爾慈惠之美、拯救我兮、
我乃貧乏、中心傷痛兮、
我之逝也、如日影沈西、如蝗蟲飄蕩兮、
我因禁食、膝弱體瘦兮、
爲衆凌辱、見我而搖首兮、
我上帝耶和華歟、尚其助我、依爾慈惠、拯救我兮、
使人咸知此出爾手、乃爾耶和華所行兮、
任其呪詛、惟爾祝福、彼興起時、必蒙羞恥、爾僕欣喜兮、
願敵被辱、願其抱愧、如衣以袍兮、
我必以口深謝耶和華、在衆中頌美之兮、
蓋彼必立貧人之右、救其脫於行鞫之人兮、