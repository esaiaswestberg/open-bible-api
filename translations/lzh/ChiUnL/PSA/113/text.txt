爾其頌美耶和華、耶和華僕頌美之、頌美耶和華名兮、
耶和華之名宜稱頌、自今迄於永久兮、
自日出之所、至日入之區、宜頌美耶和華名兮、
耶和華超乎萬民、其榮高於諸天兮、
我上帝耶和華居位崇高、誰似之兮、
乃自謙卑、俯察天地兮、
舉貧窮於塵埃、擢匱乏於糞壤、
列諸牧伯、卽其民之牧伯兮、
使不姙之婦治家、爲多子之母、安居歡樂、爾其頌美耶和華兮、