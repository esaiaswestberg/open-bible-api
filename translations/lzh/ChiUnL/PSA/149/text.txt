爾其頌美耶和華、向耶和華謳新歌、在聖民會中、歌頌之兮、
願以色列因造之者而喜、郇民因其王而樂兮、
願其舞蹈、頌美厥名、以鼗與琴歌頌之兮、
耶和華喜悅其民、謙卑者、榮之以拯救兮、
願聖民因獲榮而懽忭、在牀歡詠兮、
願其口頌上帝之隆譽、手執兩刃之刀兮、
行報復於列邦、施刑罰於衆民、
縛其王以鏈、繫顯者以鐵索兮、
以成所錄之讞、凡厥聖民、咸有此榮、爾其頌美耶和華兮、