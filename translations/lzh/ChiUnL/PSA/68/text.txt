願上帝興起、使敵潰散、憾之者遁於其前兮、
使之被逐、如烟之散、使惡人滅於上帝前、如蠟之鎔於火兮、
義人尚其欣喜、踴躍於上帝前、忻然而樂兮、
宜向上帝謳歌、歌頌其名、爲駕車行於野者、平治大道、厥名耶和華、當踴躍於其前兮、
上帝在其聖所、爲孤兒之父、嫠婦之士師兮、
上帝使孤獨者有家、出幽囚者、俾得亨通、惟悖逆者處於燥土兮、○
上帝歟、昔爾行於民前、經歷曠野、
維時、地顫天漏於上帝前、西乃搖撼、於以色列之上帝前兮、
上帝歟、爾沛霖雨、爾業困乏、俾其堅固兮、
爾之會衆居於其中、上帝歟、爾爲貧者備其恩澤兮、
主發命令、傳報嘉音之女甚衆兮、
統軍諸王、遁矣、遁矣、居家之婦、得分所掠之物兮、
爾曹臥於羊牢、有若班鳩、其羽鍍銀、其翎鍍金兮、
大能者於此逐散諸王、則如撒們之飄雪兮、
巴珊山乃上帝之山、巴珊山乃峻峯之山兮、
高山歟、爾何睥睨上帝願居之山、耶和華將永居之兮、
上帝之車、累萬盈千、主在其中、如在西乃聖所兮、
爾已升高、攜厥俘虜、受供品於人間、悖逆者亦供之、欲耶和華上帝居於其中兮、○
主救我之上帝、日日荷我重負、當頌美之兮、
上帝乃屢救我之上帝、得免死亡、在於主耶和華兮、
上帝必擊破敵首、恆干罪者之髮顚兮、
主云、我必使敵歸自巴珊、返自深海兮、
俾爾碎之、足浸其血、爾犬得食其肉兮、
上帝歟、我上帝我王入聖所、爾之步履、衆人目覩兮、
謳歌者行於前、作樂者隨於後、在於播鼗童女之間兮、
以色列之源所出者、當在諸會中、頌主上帝兮、
在彼、小便雅憫爲其首領、有猶大之牧伯、及其羣衆、西布倫之牧伯、拿弗他利之牧伯兮、○
上帝歟、其施爾力、爲我成事之上帝歟、其著爾能兮、
爲在耶路撒冷之殿、列王必獻禮於爾兮、
其叱葦中之獸、牡牛之羣、民衆之犢、踐其銀於足下、驅散好鬬之民兮、
牧伯將自埃及而來、古實速向上帝舉手兮、
地上諸國、其向上帝謳歌、歌頌乎主、
卽駕行太古天上之天者、彼發厥聲、其聲甚巨兮、
歸能力於上帝、其威嚴在以色列之上、其能力極於雲霄兮、
上帝歟、爾自聖所、顯爲可畏、以色列之上帝、以能與力賜於其民、上帝宜頌讚兮、