耶和華我磐石、宜頌美之、彼訓我手以戰、教我指以鬬兮、
爲我慈惠、我保障、我高臺、我救者、我干盾、我所託庇、使我民服於我兮、
耶和華歟、世人爲誰、爾乃念之、人子爲誰、爾乃顧之、
世人如氣息、其日如影迅逝兮、
耶和華歟、爾其垂諸天而臨格、捫山嶽而煙騰兮、
閃電以潰敵、發矢以亂之兮、
自上伸手以拯我、援我於巨浸、及外族之手兮、
彼口言誑、右手爲僞兮、
上帝歟、我謳新歌、以十絃琴歌頌爾兮、
爾乃拯救諸王、援僕大衞、脫於兇刃兮、
爾其援我、脫於外族之手、彼口言誑、右手爲僞兮、○
日後我之少男、如長成之樹、我之女子、如屋隅之石、依宮殿之式而雕鏤兮、
我倉豐盈、可發百穀、我羊在野、孳息萬千、
我牛負重、敵不來侵、我不出禦、街衢無號呼兮、
民際斯況、其有福矣、以耶和華爲上帝、斯民其有福兮、