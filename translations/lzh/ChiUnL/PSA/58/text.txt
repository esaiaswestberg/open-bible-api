世人歟、爾緘口豈公義、鞫人豈正直乎、
非也、爾心造惡、且於地上、衡施強暴兮、
惡人出胎、卽遠於善、有生以來、趨歧言誑兮、
其毒如蛇、如塞耳之聾虺、
術士雖施靈呪、亦罔聞兮、
上帝歟、折其口中之齒、耶和華歟、折稚獅之巨齒兮、
願彼消融、如水急流、如射擬準、而折其矢兮、
如蝸消滅而逝、如婦不及期而產者、未覩日光兮、
荊棘爲薪、其釜未熱、青者、焦者、俱爲旋風吹去兮、
義人見其慘報則喜、必濯足於惡人之血兮、
人則曰、義人果得賞賚、誠有上帝行鞫於世兮、