上帝歟、傾聽我祈禱、勿自隱匿、不聽我懇求兮、
尚其顧恤我、俞允我、我悲悼而不安、嘅其歎兮、
蓋仇敵恐嚇、惡人暴虐、加我以罪、迫我以怒兮、
我心痛甚、死亡之懼臨我兮、
恐怖戰慄及我、悚惶沒我兮、
我則曰、惟願有翼如鳩、飛去而得安居兮、
我必遠遊、棲於曠野、
速詣避所、脫於烈風暴雨兮、
主歟、我在邑中、見有強暴紛爭、尚其施行翦滅、變亂其舌兮、
彼在城上、晝夜遶行、中有罪孽邪慝兮、
奸惡在於其中、暴虐詭譎、不離其衢兮、
非敵我者詬我、若然、尚可容忍、非憾我者驕我、若然、則必退避兮、
乃爾也、我之同儔、我之伴侶、我之密友兮、
素昔和衷共議、偕衆行於上帝室兮、
奸惡在其室、在其衷、願死亡倏臨之、生墮陰府兮、
若我、必呼籲上帝、耶和華則救我兮、
晨昏卓午、悲哀歎息、彼必聽我聲兮、
我敵雖衆、彼贖我命、脫於戰鬬、俾得平康、敵不近我兮、
處常不畏上帝者、亙古而有之上帝、必聞而報之兮、
彼伸厥手、攻其和好之人、背其盟約兮、
其口滑如酥、心乃爲戰、其言柔於膏、實則露刃兮、
所負之任、當付諸耶和華、彼必扶持、永不令義人動搖兮、
維彼惡人、爾上帝必使之墜於陷阱、嗜殺與行詐者、生存不及半世、我則惟爾是恃兮、