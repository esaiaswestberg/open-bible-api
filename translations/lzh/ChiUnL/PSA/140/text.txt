耶和華歟、援我於惡人、護我於強暴兮、
彼心謀惡、恆搆戰兮、
利舌如蛇、脣藏蝮毒兮、
耶和華歟、脫我於惡人之手、護我於強暴、彼定厥志、躓我步履兮、
維彼驕人、爲我置機檻、張絆索、施網道旁、爲我設擭兮、○
我謂耶和華曰、爾乃我上帝、耶和華歟、傾耳聽我懇求之聲兮、
主耶和華、我拯救之力歟、在昔戰鬬之日、爾蔽我首兮、
耶和華歟、勿遂惡人之欲、勿成其謀、免其自高兮、
昂首而圍我者、願其口之奸惡、反乎己身兮、
願爇炭墮其上、願其投於火燄、陷於深坑、不復興起兮、
讒謗者、不得堅立於世、強暴者、災禍必獵取之、傾覆其人兮、
我知耶和華必爲困苦者折中、爲窮乏者辨屈兮、
義人必稱頌爾名、正人必居處爾前兮、