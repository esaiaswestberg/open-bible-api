當稱謝耶和華、以其爲善、慈惠永存兮、
耶和華所贖之民、贖自敵手者、當言此兮、
自列邦集之、自東自西、自南自北兮、○
彼流離於曠野、在荒原之途、未見可居之邑兮、
載饑載渴、其心昏憒兮、
患難之時、呼籲耶和華、遂援之於困苦兮、
導之行於直道、使往可居之邑兮、
願人稱謝耶和華、因其有慈惠、及爲世人行奇事兮、
仰慕之心、使之饜足、飢餒之心、飫以嘉物兮、○
居幽暗死蔭者、拘以困苦、縶以鐵索兮、
因其違上帝之言、蔑至上者之旨兮、
故以勞苦抑其心、彼乃顚躓、輔助無人兮、
患難之時、呼籲耶和華、遂援之於困苦兮、
導出幽暗死蔭、斷其縶維兮、
願人稱謝耶和華、因其有慈惠、及爲世人行奇事兮、
毀其銅門、斷其鐵楗兮、○
愚人因其愆尤罪戾、罹於禍患兮、
其心厭諸食物、近於死門兮、
患難之時、呼籲耶和華、遂援之於困苦兮、
出言醫之、援之於死亡兮、
願人稱謝耶和華、因其有慈惠、及爲世人行奇事兮、
獻稱謝以爲祭、謳歌宣其作爲兮、○
乘舟航海、營業於巨浸者、
得見耶和華之作爲、及其奇事、在於深淵兮、
發命令、起狂風、波浪翻騰兮、
其人上至穹蒼、下至深淵、因其遭禍、厥心消融兮、
搖曳不定、蹩躠有若醉人、計窮智盡兮、
患難之時、呼籲耶和華、遂援之於困苦兮、
息其狂風、平其波浪兮、
人因寧靖而喜、引至欲往之泊所兮、
願人稱謝耶和華、因其有慈惠、及爲世人行奇事兮、
在民衆會中尊祟之、在長老聚所頌美之兮、○
彼變江河爲曠野、源泉爲燥土、
沃壤爲鹵地、皆因居民之罪兮、
彼變曠野爲水澤、旱地爲源泉兮、
使飢者處之、建可居之邑兮、
耕種田畝、栽植葡萄、獲其所產兮、
錫以福祉、俾其繁衍、不容牲畜鮮少兮、
厥後復遭暴虐、患難憂苦、民乃減少、而卑抑兮、
彼加凌辱於君王、使其流離於野、無路可循兮、
惟脫貧人於患難、置之高處、俾有家屬成羣兮、
正人見之欣喜、惡者口塞兮、
智者注意斯事、思念耶和華之慈惠兮、