上帝爲我之力、其大聲謳歌之、向雅各之上帝、發其歡聲兮、
謳歌播鼗、執琴與瑟、
朔望節期、尚其吹角兮、
此乃以色列之例、雅各上帝之法兮、
彼出擊埃及時、於約瑟中、立此爲證、是日我聞所不識者之言兮、
曰、我脫其肩之擔、釋其手之筐兮、
爾遭難而呼我、我卽救爾、自雷霆隱處俞允爾、試爾於米利巴水兮、
我民歟、爾其聽之、我則戒爾、以色列歟、深願爾聽我兮、
爾中不可有他神、外族之神、勿崇拜兮、
我乃耶和華、爾之上帝、攜爾出埃及、爾張厥口、我卽充之兮、
惟我民不聽我聲、以色列不納我兮、
我則任其剛愎厥心、依己所謀而行兮、
深願我民聽我、以色列遵行我道兮、
我則速制其仇、反手以攻其敵兮、
憾耶和華者必屈服、我民其永存兮、
必以嘉麥食之、以磐石所出之蜜饜之兮、