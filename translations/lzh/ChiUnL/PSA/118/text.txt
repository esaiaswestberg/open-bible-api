爾其稱謝耶和華、以其爲善、慈惠永存兮、
願以色列曰、其慈惠永存、
亞倫家曰、其慈惠永存、
寅畏耶和華者曰、其慈惠永存兮、
我在難中、呼籲耶和華、耶和華俞允我、導入寬廣之區兮、
耶和華偕我、我無所懼、人其奈我何兮、
耶和華偕我、在助我者之中、憾我者遭報、我必目覩兮、
託庇於耶和華、愈於恃世人、
託庇於耶和華、愈於恃牧伯兮、
萬民環我、我賴耶和華名、必殄滅之、
彼衆環我困我、我賴耶和華名、必殄滅之兮、
環我如蜂、其熄也、如荊棘之火、我賴耶和華名、必殄滅之兮、
敵力搠我、欲顚仆我、惟耶和華助我兮、
耶和華爲我力我歌、成爲我之拯救兮、
義人幕中、有歡呼拯救之聲、耶和華之右手、奮然有爲兮、
耶和華之右手高舉、耶和華之右手、奮然有爲兮、
我必不死、仍得生存、宣揚耶和華之作爲兮、
耶和華懲我以嚴、惟未致我於死兮、
其爲我闢義門、我將入而稱謝耶和華兮、
是乃耶和華之門、義人將入之兮、
我必稱謝爾、因爾俞允我、成爲我之拯救兮、
工師所棄之石、成爲屋隅首石、
此耶和華所爲、我目奇之兮、
斯乃耶和華所定之日、我必歡欣喜樂兮、
耶和華歟、求爾今施拯救、耶和華歟、求爾使我亨通兮、
奉耶和華名而來者、宜頌美之、我在耶和華室中、爲爾祝嘏兮、
耶和華爲上帝、錫我輝光、當以繩繫犧牲、至於壇角兮、
爾爲我上帝、我必稱謝爾、爾爲我上帝、我必尊崇爾兮、
爾其稱謝耶和華、以其爲善、慈惠永存兮、