我愛耶和華、以其聽我聲、聞我懇求兮、
彼旣向我側耳、我畢生呼籲之兮、
死亡之繩索繞我、陰府之痛苦迫我、我遭難遇苦兮、
我則呼籲耶和華名曰、耶和華歟、求爾救援我魂兮、
耶和華仁且義、我上帝矜憫爲懷兮、
庸庸者流、耶和華佑之、我乃卑微、彼拯我兮、
我心歟、爾其復安、耶和華厚待爾兮、
爾救我命、免於死亡、目不流涕、足不顚躓兮、
我在生人之地、必行於耶和華前兮、
我因信而言此、我遭大難兮、
我驚惶時、則曰人盡妄誕兮、
耶和華錫我諸恩、何以報之兮、
必舉拯救之杯、稱揚耶和華名兮、
償我願於耶和華、在衆民前兮、
聖民之亡、乃耶和華所珍視兮、
耶和華歟、我誠爲爾僕、我爲爾僕、爾婢之子、爾已釋我縛兮、
必以稱謝爲祭獻爾、稱揚耶和華名兮、
償我願於耶和華在衆民前、在耶和華室院、在耶路撒冷邑中兮、爾其頌美耶和華兮、
償我願於耶和華在衆民前、在耶和華室院、在耶路撒冷邑中兮、爾其頌美耶和華兮、