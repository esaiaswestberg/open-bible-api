爾其頌美耶和華、因歌頌我上帝、爲善爲美、頌美乃宜兮、
耶和華建耶路撒冷、集以色列驅散之民兮、
痛心者醫之、而裹其創兮、
核厥星辰、咸命以名兮、
我主爲大、能力最宏、智慧無窮兮、
謙卑者、耶和華扶之、作惡者、傾之於地兮、
爾其謳歌、稱謝耶和華、鼓琴歌頌我上帝兮、
彼以雲蔽天、爲地備雨、使草滋長於山兮、
賜食於獸、及啼噪之鴉雛兮、
不喜馬力、不悅人股兮、
惟寅畏耶和華、仰望其慈惠者、乃其所悅兮、
耶路撒冷歟、頌美耶和華、郇歟、頌美爾上帝兮、
蓋彼固爾門楗、錫嘏爾中子女兮、
使爾境內平康、飫爾以嘉麥兮、
其命宣傳於地、其言頒行甚速兮、
降雪如羊毛、散霜如灰塵兮、
擲雹如屑、其寒孰能堪兮、
降諭令其消融、使風吹之、則水流蕩兮、
以其道示雅各、以其典章律例、示以色列兮、
至於他邦、未嘗如是待之、彼之律例、他邦未之識、爾其頌美耶和華兮、