大能之上帝耶和華、有言詔天下、自日出之鄉、迄日入之處兮、
郇乃盡美、上帝自此發其光輝兮、
我之上帝蒞臨、必不緘默、有火燬於其前、烈風雷雨環之兮、
彼欲鞫其民、乃詔上天下地兮、
集聖民於我前、卽以獻祭、與我立約之人兮、
諸天必宣上帝公義、因其自爲士師兮、○
我民歟、爾其聽之、我則宣言、以色列歟、我將戒爾、我乃上帝、爾之上帝兮、
我不因爾祭品而加責、爾之燔祭、恆在我前兮、
不取牡牛於爾家、不取山羊於爾牢兮、
叢林百獸、千山羣畜、悉屬我兮、
山嶽之禽、皆我所知、原野之獸、爲我所有兮、
我若飢、不告爾、世界與充其中者、咸屬我兮、
我豈食牡牛之肉、飲山羊之血乎、
其以感謝爲祭、獻於上帝、向至高者償爾願兮、
患難之日、爾當籲我、我必援爾、爾亦榮我兮、○
上帝語惡人曰、爾奚稱道我律、口言我約、
實則厭我訓誨、委我言於後兮、
見盜者則樂附之、淫者則與共兮、
爾口惡言是騁、爾舌詭詐是造兮、
坐則謗爾昆弟、讒爾同胞兮、
此爾所行、而我緘默、遂意我與爾同、其實我必責爾、列斯事於爾前兮、
爾曹忘上帝者、當思及此、免我磔爾、無人救援兮、
以感謝爲祭者、卽尊榮我、遵正道者、我必示以上帝之拯救兮、