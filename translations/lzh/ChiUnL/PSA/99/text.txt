耶和華秉權、萬民其戰慄、彼居基路伯上、大地其震動兮、
耶和華在郇爲大、超越萬民兮、
其名大而可畏、宜頌讚之、彼乃爲聖兮、○
王有能力、而好公平、建立中正、在雅各家秉公行義兮、
尊崇我上帝耶和華、於其足几前敬拜之、彼乃爲聖兮、○
其祭司中、有摩西亞倫、呼籲其名者中、有撒母耳、彼衆呼籲耶和華、蒙其俞允兮、
在雲柱中諭之、彼衆守其法度、遵其所賜之典章兮、
耶和華我上帝歟、爾俞允之、爲其行赦之上帝、然猶報其所行兮、
尊崇我上帝耶和華、敬拜於其聖山、蓋我上帝耶和華爲聖兮、