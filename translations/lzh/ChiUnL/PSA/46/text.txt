上帝爲我避所、爲我能力、在患難中、大顯輔助兮、
故雖大地變遷、山嶽震動、移於海心、
波濤漰渤洶湧、水漲山搖、我無所懼兮、
有河支流、以悅上帝之邑、卽至上者帷幕之聖所兮、
上帝居其中、其邑不動搖、迨及黎明、上帝必扶助兮、
異族喧囂、列邦震動、上帝發聲、大地銷鎔兮、
萬軍之耶和華偕我、雅各之上帝、爲我高臺兮、○
來觀耶和華所行、地上荒蕪、乃其所爲兮、
彼戢干戈、爰及地極、折弓斷戟、火焚戰車兮、
爾其休息、知我爲上帝、我將被尊於異邦、見崇於大地兮、
萬軍之耶和華偕我、雅各之上帝、爲我高臺兮、