我一心稱謝爾、歌頌爾於諸神之前兮、
望爾聖殿崇拜、爲爾慈惠誠實、稱揚爾名、因宏爾言、越於曩昔所示兮、
我呼籲時、爾卽俞允、爾鼓勵我、俾我心有力兮、
耶和華歟、地上諸王、得聞爾口之言、必稱謝爾兮、
謳歌耶和華之作爲、以耶和華之尊榮赫奕兮、
耶和華雖崇高、猶顧卑微、惟彼驕人、則遙知之兮、
我雖行於患難、爾必甦我、伸手以禦我敵之怒、爾之右手、必援我兮、
關於我者、耶和華必成之、耶和華歟、爾之慈惠永存、爾手所造者、勿離棄之兮、