以色列中、心純潔者、上帝誠待之以恩兮、
惟我幾失足、步履幾滑跌兮、
我見惡人利達、因嫉狂傲之人兮、
彼死時無痛苦、身力強健兮、
不似世人受艱苦、不似他人遘災難兮、
故驕肆如鏈懸其項、暴戾如服蔽其體兮、
彼體胖而目突、所得逾於心所望兮、
姍笑乎人、以惡意發暴語、吐屬高狂兮、
口談上天、舌遊全地、
斯民因而歸之、滿杯之水吸盡兮、
彼曰、上帝焉得知、至高者豈有識乎、
惡人如此、恆享綏安、遂增貨財兮、
我潔己心、盥手以表無辜、乃徒然兮、
蓋我終日遭難、每晨受責兮、
我若自謂必爲是言、乃行詐於爾衆子兮、
我思此事、而欲悉之、視爲極苦兮、
俟入上帝聖所、揣其終極兮、
爾實置之於險地、委之於沉淪兮、
猝然荒寂、因威烈而滅沒兮、
主歟、爾興起時、蔑視其形相、如人醒時之視夢幻兮、
我靈不安、我心被刺兮、
我愚蠢無知、在爾前同於獸兮、
然我恆與爾偕、爾執我右手兮、
爾必以訓迪我、後則以榮接我兮、
爾外、在天誰爲我有、在地我無所慕兮、
我身心俱憊、惟上帝爲我心力、爲我永業兮、
遠爾者必死亡、狥欲逆爾者、爾殄滅之兮、
惟我近上帝而獲益、以主耶和華爲避所、俾我述其作爲兮、