上帝歟、爾爲我上帝、我懇切尋爾、在旱乾困人、無水之地、我心渴想爾、我身切慕爾兮、
似曾瞻爾於聖所、欲見爾能與榮兮、
爾之慈惠、逾於生命、我口必讚爾兮、
我畢生頌美爾、奉爾名而舉手兮、
我魂必飽、如饜以髓與肥、我以喜樂之口讚爾兮、
我在牀憶爾、中夜思爾兮、
爾素爲我助、於爾翼之蔭下、我必歡欣兮、
我心追隨爾後、爾右手扶我兮、
惟索滅我命者、必適地下兮、
必付於刃、爲野犬所食兮、
惟王因上帝而喜、指之而誓者必誇詡、言誑者之口必見塞兮、