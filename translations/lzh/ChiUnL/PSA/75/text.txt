上帝歟、我稱謝爾、爾名相近、我稱謝爾、人述爾之奇行兮、○
其期旣屆、我必秉公行鞫兮、
地與居民潰亂、其柱乃我所立兮、
我謂傲慢者曰、勿傲慢、謂奸惡者曰、勿昂角、
勿高舉爾角、勿強項而言兮、
扶助之來、非自東、非自西、非自曠野兮、
惟上帝爲士師、降此而升彼兮、
耶和華之手執爵、充以雜質、其酒浮沫、傾之而出、地上惡人飲之、必盡其渣滓兮、
我恆宣其奇行、歌頌雅各之上帝兮、
惡者之角、我必折之、義者之角、必高舉兮、