爾其頌美耶和華、我心頌美耶和華兮、
我畢生頌美耶和華、我命尚在、必歌頌我上帝兮、
勿恃君王、勿倚世人、彼莫能助兮、
其氣一絕、歸於厥土、所有圖謀、卽日消亡兮、
以雅各之上帝爲助、以其上帝耶和華爲望、斯人其有福兮、
彼造天地海、與其中所有、保守誠實、至於永久兮、
受虐者、爲之伸寃、飢餓者、給之以食、幽囚者、耶和華釋之兮、
矇瞶者、耶和華明之、屈抑者、耶和華起之、爲義者、耶和華愛之兮、
耶和華保賓旅、扶孤寡、顚倒惡人之途兮、
耶和華永遠操權、郇歟、爾之上帝操權、迄於萬世、爾其頌美耶和華兮、