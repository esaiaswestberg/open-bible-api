我上帝耶和華歟、我託庇於爾、尚其救援、脫於逐我之衆兮、
恐彼若獅、裂我而碎之、無人拯救兮、
我上帝耶和華歟、我若行此、我手若有不義、
與我交厚者、以惡報之、無端仇我者、反拯救之、
任敵迫及我魂、踐我生於土壤、墮我榮於塵埃兮、
耶和華歟、赫怒而起、禦我敵之怒兮、爲我而興、訊鞫爲爾所定兮、
願諸民之會環爾、尚其返居高位、在於其上兮、
耶和華行鞫萬民、耶和華歟、循我公義、中心誠實、而聽我訟兮、
俾惡者之惡消滅、使善者堅強、蓋上帝公義、驗人心懷兮、
衞我之盾、實維上帝、心正之人、蒙其拯救兮、
上帝爲秉公之士師、日懷義怒之上帝兮、
人不悛改、上帝必礪其刃、已張厥弓而備之、
具施剿之器、發火以爲矢兮、
斯衆懷邪慝、孕毒害、產虛僞、
掘造坎阱、自陷其中、
其毒害必歸己首、其強暴必臨己頂、
我依耶和華之義、而稱謝之、歌頌耶和華、至上者之名兮、