耶和華歟、聽我祈禱、傾耳聽我懇求、以信義俞允我兮、
勿行鞫於爾僕、依爾視之、在世無一義人兮、
仇敵迫我、傾我於地、俾我處於幽暗、如久死之人兮、
我神昏憒、我心悽慘兮、
我追憶昔日、思爾經綸、默念爾手所爲兮、
向爾舉手、中心望爾、如槁壤之望雨兮、
耶和華歟、其速允我、我神疲憊、勿向我掩面、免我同於就墓之人兮、
我惟爾是恃、俾於清晨得聞慈言、我心仰爾、示我當行之路兮、
耶和華歟、援我於敵、我逃匿於爾兮、
爾爲我上帝、尚其訓我以行爾志、爾神乃善、祈導我於安平之地兮、
耶和華歟、緣爾名而甦我、以爾義出我於難兮、
我爲爾僕、其依爾慈絕我敵、苦我者悉滅之兮、