耶和華歟、與我爭者、爾與之爭、與我戰者、爾與之戰、
持干與盾、立而助我、
拔戟禦追我者、謂我魂曰、我爲爾之拯救兮、
俾索取我命者、受辱蒙羞、謀害我躬者、卻退愧恥兮、
使如風前之糠、耶和華使者驅逐之兮、
其路幽暗而滑澾、耶和華使者追襲之兮、
以彼無端暗設其網、掘阱欲害我魂兮、
願災禍猝臨之、自罹暗設之網、自陷所掘之阱兮、
我心必因耶和華而樂、緣其拯救而喜兮、
我形骸曰、耶和華歟、拯貧者於強梁、援窮乏於盜刦、孰似爾兮、
兇惡之證興起、以所不知之事詰我兮、
以惡報善、使我魂孤苦兮、
若我、於彼病時、衣麻禁食、刻苦己心、然我所祈、返於我衷兮、
我之所行、如喪友朋昆弟、屈身悲哀、如哭母兮、
惟我遭難、彼衆歡聚、下流之輩、我不識者、集而攻我、裂之不已兮、
彼如筵間戲謔之妄人、向我切齒兮、
主歟、旁觀不顧、將至何時、拯我魂於強暴、救我命於壯獅兮、
我則於大會中稱謝爾、於多民中頌讚爾兮、
勿容無理仇我者、向我誇口、無端憾我者、向我眨目兮、
彼不言和平、安居地上者、圖詭詞以害之兮、
肆口謗我曰、嘻嘻、我目見之兮、
主耶和華歟、爾旣見止、勿緘默、勿遠我兮、
我上帝、我主歟、奮然而興、伸我寃、判我獄兮、
耶和華我上帝歟、依爾義而判之、勿使敵爲我而誇兮、
勿容其心曰、嘻、適如我願、勿容彼曰、我已吞之兮、
幸我遘災者、俾其懷慚抱愧、向我誇大者、俾其被辱蒙羞兮、
樂我義讞者、願其歡呼欣喜、悅其僕獲福之耶和華、宜恆尊之爲大兮、
我舌必言爾義、終日頌讚兮、