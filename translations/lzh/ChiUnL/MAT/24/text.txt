耶穌出殿、途間門徒就焉、以殿宇示之、
耶穌曰、爾不見此乎、我誠語汝、將無一石遺於石上、而弗圮也、○
耶穌坐於橄欖山、門徒潛就之曰、請告我、何時有此、且爾臨及世末、有何兆乎、
耶穌曰、愼勿爲人所惑、
將多有冒我名而來者、曰、我基督也、且惑多人、
爾將聞戰及戰之風聲、愼勿懼、此事必有、惟末期未至耳、
民將攻民、國將攻國、饑饉地震、隨在皆然、
此劬勞之始也、
其時、人將陷爾於難而殺爾、爾爲我名見憾於萬民、
人多顚躓、相陷相憾、
僞先知羣起而惑多人、
因惡貫盈、愛情漸冷者衆、
惟終忍者、必得救也、
天國福音、將宣於天下、爲證萬邦、末期乃至、
爾觀先知但以理所言、穢惡摧殘者立於聖地、讀者宜致思焉、
斯時也、在猶太者宜遁於山、
乘屋者勿下取物、
在田者勿歸取衣、
當此之時、妊婦乳婦其有禍乎、
宜祈禱、免於冬時及安息日而逃、
是時必有大難、自世之始迄今、未嘗有此、後永無之、
若非減其日、則無得救者、但爲選民故、其日將減耳、
其時、若有告爾基督在此、或在彼、勿信、
蓋將有僞基督僞先知起、大施異蹟奇事、設能惑選民、則亦惑之矣、
我已豫語爾矣、
或告爾基督在曠野、勿出、基督在密室、勿信、
蓋電閃於東、而見於西、人子之臨亦然、
屍之所在、鷙鳥集焉、○
此難之後、日將冥、月無光、星隕自天、天象震動、
其時、人子之兆見於天、在地諸族必皆哀傷、且見人子以大權大榮、乘雲而來、
遣其使以宏大之角聲、集厥選民於四方、自天此涯、以至彼涯、○
可由無花果樹取譬、其枝柔葉萌、則知夏近矣、
如是、爾見此事、則知人子近已及門矣、
我誠語汝、此代未逝、斯事皆成、
天地必廢、我言不廢、
然其日其時、人不知、天使與子亦不知、惟父知之、
人子之臨、有如挪亞之日、
洪水之先、其人飲食嫁娶、迨挪亞入方舟日、
人莫之知、及洪水至、盡沒之、人子之臨亦然、
其時、二人在田、取一舍一、
二女旋磨、取一舍一、
故當儆醒、蓋不知爾主何日至也、
若家主知盜何更至、則必儆醒、不容穴其屋、此爾所知也、
是以爾當備之、因爾不意之時、人子至矣、
孰爲忠智之僕、主任之督其家人、依時予之糧乎、
主至、見僕行是、其僕福矣、
我誠語汝、主將任之以督其所有、
倘彼惡僕意謂、我主稽遲、
遂扑其同儕、與酒徒飲食、
乃於不意之日、不知之時、主至、
處以極刑、擬與僞善同科、在彼有哀哭切齒者矣、