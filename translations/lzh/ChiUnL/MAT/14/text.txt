維時、分封之君希律、聞耶穌聲名、
謂其臣曰、此乃施洗約翰自死而起、故此異能運行於彼焉、
初、希律以其弟腓力妻希羅底故、執約翰繫於獄、
蓋約翰曾謂之曰、納此婦非宜也、
希律欲殺之、而懼衆、因衆以之爲先知也、
適希律誕、希羅底女舞於前、以娛希律、
遂誓許所求、
女爲母所唆、曰、求以施洗約翰之首、於盤上予我、
王憂、然以誓故、又以同筵者在、乃命予之、
遣人斬約翰於獄、
置首於盤以予女、女以奉母、
其徒至、取屍葬之、往告耶穌、○
耶穌聞之、登舟去彼、潛之野、衆聞之、由諸邑步從焉、
耶穌出、見人甚衆、憫之、醫其病者、
薄暮、門徒就之曰、此乃野、時已逝、請散衆、入鄉市食、
耶穌曰、無庸、爾其食之、
曰、我儕於此、惟五餅二魚而已、
曰、取以與我、
遂命衆藉草而坐、取五餅二魚、仰天祝而擘之、以予門徒、門徒予衆、
皆食而飽、拾其屑、盈十二筐、
食者、婦孺而外、約五千人、○
耶穌促門徒登舟、先濟彼岸、俟其散衆、
散後、則潛登山祈禱、薄暮獨在、
舟在海中、爲浪所撼、風逆故也、
四更時、耶穌履海就之、
門徒見其履海、愕然曰、鬼幻也、遂懼而呼、
耶穌曰、安爾心、我也、勿懼、
彼得曰、主、果爾也、則命我履水就爾、
曰、來、彼得下舟、履水就之、
見風烈則懼、將溺、呼曰、主、救我、
耶穌以手援之、曰、小信者、何疑乎、
旣登舟、風遂息、
舟中人拜之曰、爾誠上帝子也、○
旣濟、至革尼撒勒地、
其人識之、遣報四方、攜諸病者就之、
第求捫其衣緣、捫者皆愈、