維時、門徒詣耶穌曰、在天國孰爲大、
耶穌呼一孩提來、立之衆中、曰、
我誠語汝、若不轉移如孩提、不得入天國也、
故自謙如此孩提者、於天國爲大也、
凡以我名接一如是孩提者、卽接我、
凡陷信我小子之一者、寧以巨磨懸其頸、沈於深海、
禍哉斯世、以其陷人故也、夫陷人於罪、事所必有、但陷人者禍矣、
倘爾一手一足陷爾、則斫而棄之、寧殘與跛入於生、勝於二手二足委永火、
倘爾一目陷爾、則抉而棄之、寧一目入於生、勝於二目委火獄、
愼勿輕視此小子之一、
我語汝、其使在天、常覲我父之顏也、
設人有百羊、而亡其一、爾意若何、豈不姑舍九十九羊於山、往覓其亡者乎、
若遇之、我誠語汝、其爲此一羊而喜、勝於爲九十九之未亡者矣、
如是、亡此小子之一、非爾天父意也、○
倘兄弟獲罪於爾、則於彼獨處時謫之、若聽、則得爾兄弟矣、
弗聽、則攜一二人偕往、致以二三證者之口、其言咸定矣、
又弗聽、則告於會、弗聽會、則視之猶異邦人與稅吏可也、
我誠語汝、凡爾繫於地者、在天亦繫之、釋於地者、在天亦釋之、
我又語汝、倘爾二人同心、在地祈求、無論何事、我在天之父必成之、
蓋二三人奉我名隨在而集、我亦在其中矣、○
時、彼得就之曰、主、兄弟獲罪於我、我恕之、當幾何次、至七次乎、
耶穌曰、我所謂非僅於七、乃七十乘七也、
是故天國猶王者、與其僕會計、
計時、有曳負千萬金者至、
旣無可償、主命鬻其身與妻孥、及其所有以償、
僕伏而拜曰、主、寬我、我將盡償、
主憐而釋之、免其債、
僕出、遇同儕負其十金、執之、扼其吭曰、爾所負者償之、
同儕伏而求曰、寬我、我將償爾、
弗許、下之獄、俟償所負、
諸同儕見之、憂甚、以其所行赴愬於主、
主召之曰、惡哉僕也、爾所負者、求我則盡免之、
不當矜恤同儕、猶我矜恤爾乎、
主怒、付之司刑、俟其盡償所負、
爾衆不誠恕兄弟、則我天父亦將如是施諸爾、