耶穌召十二門徒、賜之以權、逐邪鬼、醫疾病、○
十二使徒之名如左、首西門稱彼得、及其弟安得烈、西庇太子雅各、及其弟約翰、
腓力、巴多羅買、多馬、稅吏馬太、亞勒腓子雅各、並達太、
加那尼人西門、與加畧人猶大、卽賣師者、○
耶穌遣此十二人、命之曰、異邦之途勿由、撒瑪利亞之邑勿入、
寧就以色列家之亡羊也、
往則宣言曰、天國邇矣、
醫病、起死、潔癩、逐鬼、爾以不費受之、宜以不費施之、
勿備金銀銅於袋、
途間勿囊、勿二衣、勿履、勿杖、蓋工得其食、宜也、
入邑與鄉、則訪孰爲宜者、主之、直至去時、
入其家、則祝其安、
其家若宜、爾祝之安必臨之、不宜、爾祝之安則歸己、
凡不接爾、不聽爾者、出其家其邑、拂去足塵、
我誠語汝、當鞫日、所多瑪蛾摩拉之刑、較斯邑猶易受也、○
我遣爾似羊入狼中、故當智如蛇、馴如鴿、
謹防若人、蓋將付爾於公會、鞭爾於會堂、
爾將爲我故、見解至侯王前、爲證於彼、及異邦人、
付爾時、勿慮何以言、何所言、屆時必賜爾以何言也、
非爾自言、乃爾父之神、在爾衷言耳、
兄弟將致兄弟於死、父之於子亦然、子將攻父母而死之、
且爾以我名見憾於衆、惟終忍者得救也、
此邑窘逐爾、則奔彼邑、我誠語汝、以色列諸邑、爾行未遍、而人子至矣、○
徒不踰師、僕不踰主、
徒如師、僕如主、足矣、若呼家主爲別西卜、況其家人乎、
勿懼之、未有藏而不露、隱而不顯者也、
我語爾於暗者、當述之於光明、爾所聆於耳者、當宣之於屋上、
殺身而不能殺魂者、勿懼之、寧懼能滅身及魂於地獄者、
二雀非一分金售乎、然非爾父許之、其一不隕於地、
爾髮亦悉見數、
故勿懼、爾較多雀尤貴也、
凡認我於人前、我亦認之於我天父前、
凡不認我於人前、我亦不認之於我天父前、○
勿意我來施和平於世、我來非施和平、乃興戎耳、
蓋我來、俾子疏其父、女疏其母、婦疏其姑、
而仇敵卽家人矣、
愛父母踰於我者、不宜乎我也、愛子女踰於我者、不宜乎我也、
不負其十架而從我者、亦不宜乎我也、
得生命者、將喪之、爲我而喪生命者、將得之、○
接爾者、卽接我、接我者、卽接遣我者也、
接先知以其爲先知者、得先知之賞、接義人以其爲義人者、得義人之賞、
第以杯水飲此小子之一、以其爲吾徒也、我誠語汝、彼必不失其賞也、