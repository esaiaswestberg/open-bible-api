近耶路撒冷、至伯法其、於橄欖山、耶穌遣二門徒、
曰、爾往前村、必遇驢縶焉、有駒同在、解而牽之來、
有詰爾者、則曰主需之、彼卽遣之、
是乃應先知所言云、
告錫安女曰、爾王臨矣、温柔而乘驢、及駒、卽負重者之子也、
門徒遂往、如命而行、
牽驢及駒、置衣於上、耶穌乘之、
衆中多以衣布途、或伐樹枝布之、
前行後從之衆呼曰、大衞之裔、和散那、奉主名而來者、宜頌也、高高在上歟、和散那、
旣入耶路撒冷、舉城竦動、曰、此爲誰、
衆曰、加利利之拿撒勒先知耶穌也、○
耶穌入上帝殿、逐其中貿易者、傾兌錢者之几、及鬻鴿者之椅、
曰、經云、我室必稱爲祈禱室、而爾曹以爲盜巢也、
有瞽者、跛者、就耶穌於殿、遂醫之、
祭司諸長士子、見其所行奇異、又見孺子呼於殿曰、大衞之裔、和散那、則恚、
語耶穌曰、若輩所言、爾聞之乎、曰、然、以赤子乳哺者之口、完備頌讚、爾未讀乎、
遂去之、出城、至伯大尼宿焉、○
來朝返城時、耶穌飢、
道旁見無花果樹、就之、無所得、惟葉而已、謂之曰、今而後、爾永不實、樹卽枯、
門徒見而奇曰、無花果樹何枯之速也、
耶穌曰、我誠語汝、爾若信而不疑、不獨於此樹能行之、卽命此山移而投海、亦必成焉、
且祈禱時、凡爾所求、信則得之、○
耶穌入殿訓誨、祭司諸長、民間長老就之曰、爾以何權行是、誰賜爾此權耶、
耶穌曰、我亦問爾一言、爾告我、則我亦告爾以何權行是、
約翰之洗奚自、自天乎、自人乎、衆竊議曰、若云自天、彼必曰曷不信之、
若云自人、我又畏衆、蓋皆以約翰爲先知也、
遂對曰、不知也、耶穌曰、我亦不告爾以何權行是矣、
或有二子、謂其長子曰、我子、今日往葡萄園工作、
對以不往、後悔而往、
謂其仲子亦如之、對曰、主、諾、旣而不往、
二者孰遵父旨乎、曰、長子、耶穌曰、我誠語汝、稅吏娼妓、先爾入上帝國矣、
蓋約翰由義路就爾、爾不之信、而稅吏娼妓信之、且爾見此、後仍不悔以信也、○
爾復聽一喻、有家主植葡萄園、環之以籬、掘酒醡、建望樓、租與農夫、遂往異地、
果期將近、遣僕就農夫收果、
農夫執其僕、扑一、殺一、石擊一、
復遣他僕、較先尤衆、農夫待之如故、
後遣其子、意謂必敬我子矣、
農夫見其子、則相語曰、此其嗣子、來殺之、據其業、
遂執之、出諸園外殺焉、
園主至、何以處此農夫乎、
僉曰、必翦滅此惡人、園租於他農、可依期納果也、
耶穌曰、經云、工師所棄之石、成爲屋隅首石、此主所爲者、我目而奇之、爾未讀乎、
故我語汝、上帝國必奪諸爾、以賜結實之民矣、
墮此石上者、身必碎、此石墮其上者、散若塵、
祭司諸長、法利賽人聞此喻、識其言指己、
謀所以執之、而懼衆、蓋皆以之爲先知也、