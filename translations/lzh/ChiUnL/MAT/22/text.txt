耶穌又設喻語衆曰、
天國猶人君爲子設婚筵、
遣僕召所請者赴筵、而不至、
復遣他僕曰、告所請者、我餐已具、牛與肥畜已宰、百物俱備、可就筵矣、
彼乃不顧而去、一往於田、一往於肆、
其餘執僕、辱而殺之、
君怒、遣軍殲此兇、焚其邑、
語僕曰、婚筵已備、惟所請者不堪、
可往通衢、凡所遇者、悉召赴筵、
僕出途間、集所遇善者惡者、賓滿婚筵焉、
君入視賓、見一不衣禮服者、
謂之曰、友乎、不衣禮服、胡爲乎來、其人默然、
君命役曰、縛其手足、投於幽暗、在彼有哀哭切齒矣、
蓋蒙召者多、見選者少也、○
法利賽人出、謀卽其言以罔之、
遂遣其徒、同希律黨就之曰、夫子、我知爾乃誠者、且以誠宣上帝道、亦不徇人、蓋不以貌取人也、
納稅於該撒宜否、爾意若何、請告我、
耶穌識其惡、曰、僞善者乎、何試我耶、
以稅金示我、遂取一金與之、
耶穌曰、是像與號爲誰、
曰、該撒、曰、然則以該撒之物納該撒、以上帝之物納上帝矣、
衆聞而奇之、遂去、○
是日撒都該人、卽言無復起者、就而問曰、
夫子、摩西云、人無子而死、其弟當娶其妻、生子以嗣兄、
我中有兄弟七人、長者娶而死、無嗣、遺妻與弟、
其二其三至其七、皆然、
厥後婦亦死、
至復起時、婦於七人中、爲誰之妻乎、蓋皆納之矣、
耶穌曰、爾誤矣、以不識經、及上帝之能故也、
蓋復起時、不娶不嫁、如天使然、
論死者復起、上帝所諭於爾者、爾豈未讀乎、
曰、吾乃亞伯拉罕之上帝、以撒之上帝、雅各之上帝、是上帝非死者之上帝、乃生者之上帝也、
衆聞之、奇其訓、○
法利賽人聞耶穌使撒都該人語塞、遂集、
中有爲律師者、問而試之曰、
夫子、律中之誡孰爲大、
曰、當盡心、盡性、盡意、愛主爾之上帝、
此誡之首而大者、
其次愛鄰如己亦猶是、
全律及先知、統於此二誡也、○
法利賽人集時、耶穌問曰、
爾意基督若何、伊誰之裔乎、
曰、大衞之裔也、曰、然則大衞何以感於聖神、稱之爲主耶、
其言云、主語我主曰、坐我右、俟我以爾敵置爾足下、
夫大衞旣稱之爲主、則如何爲大衞之裔乎、
衆無辭以對、自是無敢復問者、