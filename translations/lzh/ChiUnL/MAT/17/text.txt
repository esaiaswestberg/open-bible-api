越六日、耶穌攜彼得、雅各、及雅各弟約翰、潛陟高山、
當前變狀、面耀如日、衣皎如光、
摩西以利亞見、與之語、
彼得謂耶穌曰、主、我儕在此善矣、若爾願之、則我於此結三廬、一爲爾、一爲摩西、一爲以利亞、
言時、景雲覆之、有聲自雲出曰、此我愛子、我所欣悅者、爾其聽之、
門徒聞之、俯伏、懼甚、
耶穌前撫之曰、起、勿懼、
門徒舉目、不見一人、惟耶穌而已、○
下山時、耶穌命之曰、人子尚未自死而起、勿以所見告人、
門徒問曰、士子言以利亞必先至、何也、
曰、以利亞果先至、興復諸事、
我語汝、以利亞已至、而人不之識、任意待之、人子亦將受其害、
門徒始悟所言、乃指施洗約翰也、○
至衆所在、有人就而跪曰、
主、矜恤我子、癲癇苦甚、屢躓於火、屢躓於水、
攜就爾徒、弗能醫也、
耶穌曰、噫、悖逆不信之世、我偕爾至幾何時、忍爾至幾何時乎、攜之就我、
耶穌斥鬼、鬼卽出、自是子愈、
門徒潛就耶穌曰、我儕不能逐之、何也、
曰、信小故也、我誠語汝、有信如芥種、卽命此山去此移彼、亦必移焉、
且爾無不能也、○
尚居加利利時、耶穌謂門徒曰、人子將見付於人手、
爲其所殺、三日而起、門徒憂甚、○
至迦百農、有收丁稅者、就彼得曰、爾師輸丁稅乎、
曰、然、旣而入屋、耶穌先之曰、西門、爾意若何、世上諸王、向誰徵餉收稅乎、向己子乎、向庶民乎、
對曰、庶民耳、耶穌曰、然則己子可蠲矣、
但恐觸其怒、汝往海垂釣、取先上之魚、啟其口、將得金一枚、爲我與汝納之、