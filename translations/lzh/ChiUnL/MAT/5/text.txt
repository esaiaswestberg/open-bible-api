耶穌見衆、乃登山、旣坐、門徒就焉、
啟口訓之曰、
虛心者福矣、以天國爲其有也、
哀慟者福矣、以其將受慰也、
温柔者福矣、以其將承地也、
飢渴慕義者福矣、以其將得飽也、
矜恤者福矣、以其將見矜恤也、
清心者福矣、以其將見上帝也、
致和者福矣、以其將稱爲上帝子也、
爲義而見窘逐者福矣、以天國爲其有也、
人爲我而詬爾、窘爾、妄以諸惡誣爾、則爾福矣、
宜欣喜歡樂、以爾在天之賞大也、蓋前乎爾之先知、人亦如是窘逐之、○
爾乃世之鹽、鹽失其味、何以復之、後無所用、惟棄於外、爲人所踐耳、
爾乃世之光、邑建於山、不能隱也、
人燃燈、不置斗下、乃置檠上、則普照同室之人、
如是、爾之光亦當照乎人前、俾人見爾善行、榮爾在天之父焉、○
勿意我來廢律、或先知也、我來非以廢之、乃以成之、
我誠語汝、天地未廢、律之一點一畫必不廢、迨皆成焉、
故廢此誡至微之一、又以是訓人者、在天國必謂之至微、惟遵行之、且以訓人者、在天國必謂之大也、
我語汝、儻爾之義、無以尚乎士子法利賽人之義、斷不能入天國也、○
爾聞有語古人云、勿殺、殺則干乎鞫、
惟我語汝、怒兄弟者干乎鞫、謂兄弟曰愚者、干乎公會、曰妄者、干乎火獄、
故爾獻禮於壇時、而念兄弟與爾有隙、
則留禮物於壇前、先往和乃兄弟、然後來獻爾禮物焉、
訟爾者尚偕爾於途、急與之和、恐付爾於士師、士師付爾於𨽻、而下於獄、
我誠語汝、非毫釐盡償、斷不得出也、○
爾聞有言、勿淫、
惟我語汝、見色而好之者、心已淫之矣、
設也右目陷爾於罪、則抉而棄之、寧喪百體之一、勿全身委地獄、
設也右手陷爾於罪、則斷而棄之、寧喪百體之一、勿全身入地獄、
又言若人出妻、宜以離書與之、
惟我語汝、非以姦故而出妻、是使之淫也、娶所出之妻者、亦淫也、○
爾又聞有語古人云、勿背誓、誓必償之於主、
惟我語爾、槪勿誓、勿指天、以天乃上帝座也、
勿指地、以地乃其足几也、勿指耶路撒冷、以其爲大君之京師也、
勿指爾首而誓、以爾不能使首之一髮、爲黑爲白也、
顧爾之言、宜是是否否、過此則出於惡者也、○
爾聞有言、目償目、齒償齒、
惟我語汝、勿與惡者敵、或批爾右頰、幷轉左頰以向之、
或欲訟爾、索爾裏衣、卽外服亦聽其取之、
或強爾行一里、則偕之行二里、
求爾者與之、借爾者勿却、○
爾聞有言、鄰則愛之、敵則惡之、
惟我語汝、敵爾者愛之、窘逐爾者、爲之祈禱、
則可爲爾天父之子、蓋天父使日照於善不善者、雨降於義不義者也、
爾若愛乎愛爾者、有何賞耶、稅吏不亦然乎、
爾惟問安於兄弟、有何過人耶、異邦人不亦然乎、
故當純全、若爾天父焉、