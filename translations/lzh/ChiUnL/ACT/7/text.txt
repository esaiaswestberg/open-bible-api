大祭司曰、斯事然乎、
司提反曰、諸父兄弟聽之、我祖亞伯拉罕、在米所波大米、未居哈蘭時、有榮之上帝見於彼、
謂之曰、出故土、去親族、至吾將示爾之地、
遂出迦勒底地、居於哈蘭、其父死後、上帝自彼徙之至此、卽爾今所居者、
然未嘗賜之以業、卽立足之地亦無之、其時彼尚無子、而上帝許以斯地賜之爲業、爰及其裔、
且謂其裔將旅於異地、人將奴之、虐待之歷四百年、
上帝又曰、奴之之國、吾必刑之、厥後彼將出、事吾於茲土、予以割禮之約、
於是亞伯拉罕生以撒、八日行割、以撒生雅各、雅各生十二祖、
諸祖妒約瑟、鬻之於埃及、而上帝偕之、
拯出諸難、予之恩寵智慧於埃及王法老前、法老立之爲埃及冢宰、兼司家政、
適埃及迦南徧地饑荒、苦甚、我祖絕糧、
雅各聞埃及有穀、先遣我祖、
繼而約瑟見認於兄弟、其族乃顯於法老、
約瑟遣迎其父雅各、與全族七十五人來、
雅各遂下埃及、與我祖俱終焉、
乃舁至敍劍、葬於亞伯拉罕由哈抹子孫、以金所購之墓、
迨上帝許亞伯拉罕之期已近、民於埃及、滋生蕃衍、
至新王崛起、不識約瑟、
乃陰謀我族、虐待我祖、命棄其嬰、致不得生、
時、摩西生而俊秀、育於父家三月、
棄時、法老之女、取而育爲己子、
摩西盡學埃及人之學術、言行兼優、
行年四十、眷念其兄弟以色列衆子、而往視之、
見一人受枉、則護之、爲屈抑者復仇、而擊埃及人、
意兄弟必悟上帝藉其手救之、而彼不悟也、
翌日、見其相鬬、欲使之復和、曰、爾乃兄弟、何相害耶、
枉其鄰者拒之曰、誰立爾爲有司刑官、以治我乎、
爾欲殺我、如昨之殺埃及人乎、
摩西聞此而逃、旅於米甸之地、生二子焉、
逾四十年、天使於西乃山之野、棘叢火焰中、見於摩西、
摩西見而奇之、近而諦視、有主之聲曰、
吾乃爾列祖之上帝、卽亞伯拉罕、以撒、雅各之上帝也、摩西戰慄、而不敢視、
主謂之曰、解爾履、蓋爾所立之處、聖地也、
我誠見吾民在埃及之苦、且聞其慨歎、故臨以拯之、今來、吾將遣爾入埃及也、
夫此摩西、卽民所拒云、誰立爾爲有司刑官者、上帝乃以棘叢中所見天使之手、遣之爲有司爲援救者矣、
彼率民出、行奇事異蹟於埃及、紅海、曠野、歷四十年、
曾語以色列衆子曰、上帝將於爾兄弟中、挺生先知若我者、卽此摩西也、
斯人嘗於曠野之會中、與在西乃山語彼之天使、及我列祖偕在焉、且受維生之詔、以授我儕、
我列祖弗順而拒之、意欲返埃及、
謂亞倫曰、爲我造神以導我、因率我出埃及之摩西、我不知其何往也、
維時、乃造犢像獻祭、而喜己手之工、
於是上帝轉而不顧、任其奉事天軍、如先知書所錄云、以色列室乎、爾四十年於曠野、豈以犧牲祭物獻我乎、
爾舁摩洛之幕、與理番神之星、卽爾所造以拜者之像、吾將徙爾於巴比倫外矣、
我列祖在曠野、有爲證之幕、如語摩西、命其依所見之式而造者、
我列祖承受此幕、偕約書亞攜入異邦、而據其地、卽上帝在我列祖前逐彼之時、以至大衞之日、
夫大衞獲恩於上帝、求爲雅各之上帝得一居所、
而所羅門爲之建室、
然至上者不居手造之室、如先知所云、
主曰、天乃我座、地乃我足几、爾將爲我建何室、我安息之所何在乎、
凡此、非皆我手所造者乎、○
爾曹強項、在心與耳未受割者、恆逆聖神、爾祖所行、爾亦行之、
先知中、不爲爾祖窘逐者誰乎、且殺豫言義者將至之人、此義者、爾今賣而殺之矣、
爾受由天使而設之律、而不守之、○
衆聞之、忿極、向之切齒、
司提反充於聖神、注目仰天、見上帝之榮、耶穌立於其右、
曰、我見天開、人子立於上帝右、
衆大呼、掩耳、同心蜂擁而上、
逐之出城、以石擊之、證者置衣於少者掃羅足前、
衆擊時、司提反籲曰、主耶穌納我魂也、
又跪而大呼曰、主歟、勿以此罪歸之、言畢而寢、掃羅亦悅其死、