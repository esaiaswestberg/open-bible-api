是日也、在耶路撒冷之教會、大起窘逐、使徒而外、皆散於猶太及撒瑪利亞諸地、
有敬虔者、葬司提反、爲之拊膺大哭、
掃羅殘害教會、入諸家、執男女下之獄、○
是以諸散者周遊宣道、
腓利下撒瑪利亞邑、以基督宣於民、
衆聞之、且見其所行異蹟、則同心嚮往之、
蓋多有患邪鬼者、其鬼大呼而出、癱者跛者、亦多獲愈、
邑中大喜、○
有西門者、素於邑行巫術、每自誇大、使撒瑪利亞民驚異、
自少至老皆聽之、曰、此人卽所謂上帝之大能也、
衆嚮往之故、爲其久以巫術使之驚異也、
及腓利宣上帝國之福音、與耶穌基督之名、男女遂信而受洗、
西門亦信、旣受洗、常偕腓利、見其所行之異蹟大能、而驚異焉、○
使徒在耶路撒冷、聞撒瑪利亞民受上帝之道、乃遣彼得約翰就之、
旣至、爲衆祈禱、俾受聖神、
蓋聖神尚未臨其一人、第受洗歸主耶穌之名而已、
於是手按之、遂受聖神、
西門見使徒按手、卽有聖神下賜、乃獻之以金、
曰、以此能予我、俾我手所按者、亦受聖神焉、
彼得謂之曰、爾金與爾偕亡、因爾意上帝之賜、可以金而獲也、
爾於此道、無分無與、因在上帝前、爾心不正也、
故宜改悔此惡、祈主、庶幾爾心之念可赦、
蓋我見爾在膽之苦、惡之繫也、
西門曰、爾曹爲我祈主、使爾所言、無及於我、○
二人旣證主道、而宣言之、則返耶路撒冷、於撒瑪利亞諸村宣福音焉、○
主之使謂腓利曰、起而南、往於自耶路撒冷、下迦薩之路、是乃曠野、
遂起而往、遇埃提阿伯人、乃操權之宦豎、總司埃提阿伯女王干大基之庫者也、曾至耶路撒冷崇拜而返、
乘車讀先知以賽亞書、
聖神謂腓利曰、前傍此車、
腓利趨就之、聞其讀先知以賽亞書、曰、爾所讀者、通曉否、
曰、無啟迪者、安能通曉乎、遂請腓利升車偕坐、
所讀之經云、其被牽也、如羊就屠、其不啟口也、似羔對翦者而無聲、
彼居卑時、義鞫被廢、其生見奪於地、其世將焉述之、
宦者謂腓利曰、先知言此、所指何人、己乎、抑他人乎、請以示我、
腓利遂啟口、由此經以宣耶穌、
行時、遇有水處、
宦者曰、此有水、我受洗、何阻耶、
命停車、腓利與宦者咸入水、遂爲之施洗、
自水而上、主之神忽攝腓利去、宦者不復見之、乃欣然就道、
人見腓利於亞鎖都、經行其地、宣福音於諸邑、以至該撒利亞、