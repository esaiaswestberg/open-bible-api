二人在以哥念、同入猶太會堂宣道、致猶太人及希利尼人、信者甚衆、
但弗順之猶太人聳異邦人、使其心憾諸兄弟、
二人居彼日久、賴主毅然而言、主假其手、行諸異兆奇事、以證己之恩道、
邑衆乃分、有從猶太人者、有從使徒者、
異邦人、猶太人、與其有司、蜂擁而前、欲凌辱之、且石擊之、
二人知之、逃至呂高尼之路司得特庇二邑、及其四境、
以宣福音、○
路司得有一弱足者坐焉、乃生而跛、從未嘗行者、
聽保羅言、保羅注目視之、見其有信可愈、
乃大聲曰、爾足卓立、其人遂踊且行、
衆見保羅所爲、以呂高尼方言揚聲曰、諸神以人形臨我儕矣、
於是稱巴拿巴爲丟斯、以保羅倡言、稱爲希耳米、
邑外丟斯廟之祭司、牽犢奉花冠至門、欲偕衆獻祭、
使徒巴拿巴保羅聞之、裂衣、躍入衆中、呼曰、
諸君何行此乎、我儕亦人、與爾同情、特宣福音予爾、使爾去此虛妄、歸於維生上帝、卽造天地海、及其中之萬有者、
彼於先世任萬邦各行其是、
然未嘗無證、乃施慈惠、雨降自天、果生以時、俾爾足食、喜溢於心、
二人言此、僅止衆不祭之、○
有猶太人來自安提阿、以哥念、唆衆、以石擊保羅、意其已死、曳出邑外、
門徒環立時、保羅起、入邑、次日與巴拿巴往特庇、
宣福音於是邑、招多人爲徒、則返路司得、以哥念、安提阿、
堅門徒心、勸之恆居於道、又言我儕入上帝國、必歷多艱、
旣於各會擇立長老、禁食祈禱、薦之於所信之主、
遂經行彼西底、至旁非利亞、
宣道於別加、下亞大利、
航海至安提阿、昔二人見託於上帝之恩、以行今所畢之事功、卽在此也、
旣至、則集會衆、述上帝偕己所行之事、及闢信門於異邦人、
遂與門徒久居焉、