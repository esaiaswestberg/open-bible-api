厥後、保羅去雅典、至哥林多、
遇猶太人亞居拉者、生於本都、與妻百基拉、甫自義大利來、因革老丟命猶太人盡離羅馬、保羅就之、
以同藝故、遂與偕居工作、其藝蓋製幕也、
每安息日、保羅在會堂辯論、勸猶太人與希利尼人、○
及西拉提摩太來自馬其頓、保羅爲道迫切、於猶太人證耶穌爲基督、
猶太人敵而謗之、保羅振衣曰、爾血歸爾首、我無尤焉、今而後我就異邦人矣、
遂去之、入敬上帝者猶士都之室、鄰於會堂、
司會堂者基利司布與其全家信主、哥林多人、多有聞道而信、且受洗者、
夜間、主於異象中、語保羅曰、勿懼、宜言勿默、
蓋我偕爾、無人擊爾害爾、因我有多民於此邑也、
保羅居彼一年有六月、以上帝道訓之、○
迦流爲亞該亞方伯時、猶太人同心起而攻保羅、曳至公座之前、
曰、此人勸衆違律以拜上帝、
保羅將啟口、迦流語猶太人曰、猶太人乎、苟因不義奸惡之事、理宜聽爾、
若辯論言語名稱、及爾之律、爾自理之、我不欲判此也、
遂逐之出、
衆執司會堂者所提尼、於公座前扑之、迦流槪不置意、○
保羅尚居多日、乃別諸兄弟、航海往叙利亞、百基拉亞居拉偕之、在堅革哩翦髮、有矢誓故也、
至以弗所、留二人於彼、自入會堂、與猶太人辯論、
衆請久居、不許、
乃別之曰、若上帝許之、我將反而就爾、遂舟行去以弗所、
至該撒利亞、登岸、上耶路撒冷、問安於會、後下安提阿、
久之又往、以次經加拉太、弗呂家之地、堅諸門徒焉、○
有猶太人亞波羅者、生於亞力山太、至以弗所、
其人博學、諳於諸經、嘗受訓於主道、且銳志以耶穌之事、詳言誨人、彼惟知約翰之洗而已、
在會堂毅然而言、百基拉、亞居拉、聞而延之、述上帝之道尤詳、
亞波羅欲往亞該亞、諸兄弟勉之、遺書門徒、令接納之、旣至、大有助於由恩而信者、
蓋於衆前、力折猶太人、引諸經指明耶穌爲基督也、