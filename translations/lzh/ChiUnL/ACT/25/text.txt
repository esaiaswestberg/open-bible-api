非斯都蒞任三日、自該撒利亞上耶路撒冷、
祭司諸長、與猶太尊者訟保羅、
乞恩准、取之至耶路撒冷、將設伏於路而殺之、
非斯都曰、保羅拘留該撒利亞、我將速返、
又曰、爾中有權者、可同往、其人有何不韙、則訟之、○
非斯都居彼、不過旬日、遂下至該撒利亞、翌日升座、命引保羅至、
自耶路撒冷來之猶太人環立、以多且重之故訟之、而不得其據、
保羅訴曰、猶太人之律、或殿、或該撒、我皆未犯之、
非斯都欲取悅猶太人、謂保羅曰、爾願上耶路撒冷、受鞫於我前乎、
保羅曰、我立於該撒公堂、乃我當受鞫之地、我未嘗行不義於猶太人、爾所明知也、
若行不義、而干死罪、雖死不辭、若訟我者皆虛、則無人能以我付彼、我上叩該撒矣、
非斯都與公會相議、乃謂之曰、爾旣上叩該撒、必往見該撒矣、○
越數日、亞基帕王與百尼基氏、至該撒利亞、問安於非斯都、
居彼久之、非斯都以保羅事陳於王曰、有腓力斯所留之囚、
我在耶路撒冷時、祭司諸長、與猶太長老訟之、求定其罪、
我應之曰、被訟者未與訟者面質、申訴其事、卽置之死、非羅馬人例也、
猶太人來集於此、我不遲延、翌日升座、命引其人至、
訟之者立、所訟之惡、非我所逆料者、
惟攻之以關乎敬鬼神之道、與一已死之人名耶穌者、而保羅乃言其生也、
我游移如何審訊、故問其欲往耶路撒冷受鞫否、
彼欲上叩、俟皇帝判定、故命留之、以待解於該撒、
亞基帕曰、我亦欲聽此人、曰、明日可聽之、○
翌日、亞基帕與百尼基氏、大張儀仗而來、偕諸千夫長、及邑之尊者、入公庭、非斯都命引保羅至、
曰、亞基帕王、與凡在此者乎、爾視此人、乃猶太人衆、在耶路撒冷及此處、求我而呼曰、不容其生者也、
然我察知其未行當死之事、且已上叩皇帝、故我定意解之、
惟未得其情、以奏我主、故出之衆前、尤在爾亞基帕王前、致審訊後、得有所陳、
蓋我以爲解囚、而不表厥訟辭、非理也、