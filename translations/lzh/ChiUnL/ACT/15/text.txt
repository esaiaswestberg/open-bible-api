有數人來自猶太、訓諸兄弟曰、苟不依摩西例受割、不能得救也、
保羅巴拿巴與之大相爭辯、衆定意遣保羅、巴拿巴、及會中數人、上耶路撒冷、見使徒長老、以此端問之、
於是會衆送之行、乃經腓尼基、撒瑪利亞、述異邦人之向化、諸兄弟大喜、
至耶路撒冷、會衆及使徒長老接納之、遂述上帝偕己所行之事、
有法利賽黨信者數人、起而言曰、必爲之行割、且命守摩西之例、○
使徒與長老集議此事、
多所辯論、彼得起、語衆曰、兄弟乎、爾知上帝昔於爾中選我、使異邦人由我口聞福音而信、
且知人心之上帝、亦爲之證、
賜以聖神、如賜我然、無分彼此、以信潔其心、
今何爲試上帝、以列祖及我儕不克負之軛、置門徒頸乎、
我儕信己得救、乃由主耶穌恩、亦如彼然、○
衆默然、聽巴拿巴、保羅、述上帝由彼於異邦人中、所行異蹟奇事、
言竟、雅各曰、兄弟其聽之、
西門已述上帝初垂顧異邦、由其中取民、以歸己名、
諸先知之言、與此符合、
如經云、此後我將反、復建大衞傾覆之幕、復建其頹垣而立之、
俾其餘民、及凡奉我名之異邦人尋主、
此自世初、示人斯事之主言之矣、
故我擬自異邦歸上帝者、勿擾之、
惟書諭之、戒偶像之汚與淫、並勒死之牲及血、
蓋伊古以來、摩西之書、於各邑有宣之者、每安息日、讀於會堂也、○
時、使徒長老與會衆、決意於其中選人、偕保羅巴拿巴往安提阿、卽選稱巴撒巴之猶大、及西拉、乃兄弟中之尊者、
以書託之、其書云、使徒長老兄弟、請安提阿、叙利亞、基利家、異邦之諸兄弟安、
蓋聞有數人出自我中、以言擾爾、傾陷爾心、然非我儕所命、
我儕同心決意選人、遣偕所愛之巴拿巴保羅就爾、
皆爲我主耶穌基督名而致命者也、
故遣猶大、西拉、彼將口述此事於爾、
蓋聖神與我儕、決意不以他任加爾、惟此要者數端、
卽戒祭像之物及血、並勒死之牲與淫、爾若戒此、則善矣、願爾平康、○
彼等奉遣、至安提阿、集衆授書、
衆讀之、喜其慰、
猶大、西拉、亦先知者、以多言勸兄弟、而堅固之、
居久之、兄弟使之安然歸於遣之者、
惟保羅、巴拿巴、仍居安提阿、偕多人訓誨、而宣主道、○
惟保羅、巴拿巴、仍居安提阿、偕多人訓誨、而宣主道、○
越數日、保羅謂巴拿巴曰、我儕且復往昔宣主道諸邑、視兄弟若何、
巴拿巴欲攜稱馬可之約翰偕往、
保羅以爲攜之非宜、因其昔在旁非利亞離之而去、不偕往供事也、
遂啟爭端、彼此分離、巴拿巴攜馬可、航海往居比路、
保羅選西拉同行、諸兄弟以之託於主恩、
乃周行敍利亞、基利家、堅諸會焉、