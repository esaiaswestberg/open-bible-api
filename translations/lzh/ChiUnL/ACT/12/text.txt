當時、希律王措手虐待會中數人、
斬約翰之兄弟雅各、
見猶太人悅之、又執彼得、時乃除酵之日、
下之於獄、付卒四班守之、每班四人、意欲逾越節後、曳出以與民、
彼得旣繫獄、教會爲之切祈上帝、
希律將曳之出、是夜、彼得繫於二鏈、寢二卒中、守者亦於獄門外守焉、
主之使立於旁、光耀於室、拍彼得脅、寤之曰、速起、鏈遂脫其手、
天使謂之曰、束帶納履、彼得如其言、又曰、披衣從我、
遂出從之、不識天使所行爲眞、以爲見異象也、
旣過守所二重、至達邑之鐵門、其門自啟、乃出、經行一衢、天使忽去之、
彼得乃悟曰、今我眞知主遣其使、拯我脫希律手、與猶太民所冀者也、
思維間、至約翰稱馬可者之母馬利亞家、多人聚集祈禱、
彼得叩外門、有女名羅大、出而聽之、
識彼得聲而喜、門不及啟、趨入、言彼得立於門外、
衆曰、爾狂矣、女力言之、衆曰、然則其天使耳、
彼得叩之不已、衆啟而見之、則駭異、
彼得搖手使勿言、遂以主如何引己出獄告之、又曰、宜以此事告於雅各、及諸兄弟、遂出而他往、
及旦、衆卒不知彼得何往、不勝驚擾、
希律索之不獲、勘守卒、命殺之、遂去猶太、往該撒利亞居焉、○
希律素怒推羅西頓人、但二邑之人賴王土得養、故同心詣之、結納王之近臣伯拉斯都、而乞和焉、
希律於所定之期、衣王服、升公座而諭之、
民呼曰、此神之聲、非人之聲也、
希律不歸榮上帝、主之使卽擊之、爲蟲所蝕而氣絕、○
於是上帝之道、興而彌廣、巴拿巴與掃羅役事旣畢、自耶路撒冷而返、約翰稱馬可者偕之、
