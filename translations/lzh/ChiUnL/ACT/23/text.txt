保羅注目視公會曰、兄弟乎、我於上帝前、以良心處世、至於今日、
大祭司亞拿尼亞、命侍立者擊其口、
保羅曰、粉飾之牆乎、上帝將擊爾、爾坐其位、依律鞫我、乃違律命繫我乎、
侍立者曰、上帝之大祭司、爾詬之乎、
保羅曰、兄弟乎、我不識其爲大祭司也、記有之、勿詆爾民之有司、
保羅知斯會衆、半爲撒都該人、半爲法利賽人、遂於會中呼曰、兄弟乎、我法利賽人也、亦法利賽人之子、今受鞫、乃因死者復起之望也、
言竟、法利賽人與撒都該人、互起爭端、衆遂分歧、
蓋撒都該人言、無復起、無天使、無神靈、而法利賽人乃謂皆有之、
遂大喧嘩、法利賽黨之士子數人、起而爭曰、我不見此人有何惡、或有神靈、或天使、與之言乎、
斯時大起紛爭、千夫長恐保羅被衆撦裂、命士卒下、由衆中奪之出、引之入營、○
是夜、主立其旁曰、安爾心、爾旣證我於耶路撒冷、亦必如是證於羅馬、○
及旦、猶太人結黨誓而自呪曰、不殺保羅、不食不飲、
同謀者、四十餘人、
乃詣祭司諸長與長老曰、我儕已發重誓、不殺保羅、不進食也、
今請偕同公會、告千夫長、明日曳之至爾前、若將詳究其情者、我儕已備、於其未至時殺之、
保羅姊妹之子、聞其設伏、入營以告保羅、
保羅請一百夫長至曰、引此少者見千夫長、有事告之、
遂引詣千夫長曰、囚者保羅、請我引此少者見爾、有事以告、
千夫長執其手、至僻處、私問曰、爾欲何事告我乎、
曰、猶太人相約、求爾明日曳保羅至公會、若將詳詰其情者、
乞勿從之、蓋其中有四十餘人、設伏伺之、且誓而自呪、不殺保羅、不食不飲、今已備矣、惟冀爾許之耳、
千夫長遣少者去、戒之曰、爾以斯事報我、勿以告人、
遂召百夫長二人曰、備卒二百、騎七十、持戟者二百、今夜亥初、往該撒利亞、
且備畜、使保羅乘之、護送至方伯腓力斯、
又具以書、其畧曰、
革老丟、呂西亞、請方伯腓力斯大人安、
此人爲猶太人所執、將殺之、我聞其爲羅馬人、率士卒往拯之、
欲知訟彼之故、引之至其公會、
見所訟者、祇辯論其律、無當死當繫之事、
或以將害斯人之計告我、我卽遣詣爾、亦命訟之者、告於爾前、○
士卒奉命、攜保羅夜至安提帕底、
次日、騎兵送之、餘者歸營、
至該撒利亞、呈書方伯、使保羅立於前、
方伯覽畢、問爲何省人、知其屬基利家、
曰、訟爾者至、我將聽爾、遂命守之於希律公廨、