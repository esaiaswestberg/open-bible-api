歲初、列王出戰時、大衞遣約押偕其臣僕、及以色列衆出、遂敗亞捫族、圍拉巴、大衞居於耶路撒冷、○
日夕大衞自牀起、遊行於宮巔、見一婦沐浴、貌甚美、
大衞遣人問婦爲誰、或曰、非以連女、赫人烏利亞妻拔示巴乎、
大衞遣使取之、旣至、濯其不潔、大衞與之同寢、婦乃歸、
婦懷姙、遣人告大衞曰、我懷姙矣、
大衞遣人諭約押曰、遣赫人烏利亞見我、約押遂遣之入覲、
烏利亞旣至、大衞問約押若何、民衆之況若何、戰事之效若何、
又謂烏利亞曰、爾其歸家濯足、烏利亞出王宮、王賜饌隨其後、
惟烏利亞寢於宮門、與其主之僕偕、不歸私第、
或告大衞曰、烏利亞未歸其第、大衞謂烏利亞曰、爾非自遄征而至乎、奚不歸第、
烏利亞曰、匱及以色列猶大族、咸居柴柵、我主約押與我主之僕、屯於田野、我豈可歸第飲食、與妻偕寢乎、我指爾及爾生命以誓、我決不爲此、
大衞曰、今日仍居於此、明日我遣爾往、烏利亞是日居耶路撒冷、
翌日、大衞召之、乃飲食於其前、大衞使之醉、至夕而出、仍寢於牀、與其主之僕偕、不歸其第、
詰朝、大衞致書約押、付於烏利亞手以達、
書曰、可置烏利亞於前茅、劇戰之處、爾衆則退、俾其被擊而死、
約押窺城、知敵勇士所在、則委烏利亞於彼、
邑人出、與約押戰、大衞之僕、沒者數人、赫人烏利亞亦死、
約押遣人以戰事告大衞、
囑使者曰、爾以戰事告王旣畢、
如王怒曰、爾何迫城以戰、豈不知敵必自城而射乎、
耶路比設子亞比米勒爲誰所擊、非婦自城擲磨石於其身、而彼死於提備斯乎、爾傅於城何耶、則曰、爾僕赫人烏利亞亦死、
使者遂行、見大衞、以約押所命告之、
曰、敵勝於我、出而逆我於野、我追襲之、逼近城門、
射者自城射爾僕、王之僕中、數人隕亡、爾僕赫人烏利亞亦死、
大衞謂使者曰、爾其語約押曰、毋以此爲憂、刃之吞人、或彼或此、當益奮厥力、攻城而毀之、以此勉勵約押、
烏利亞妻聞夫烏利亞死、爲之哀哭、
喪事旣畢、大衞召之入宮、遂爲其妻、因而生子、然大衞所爲、耶和華不悅之、