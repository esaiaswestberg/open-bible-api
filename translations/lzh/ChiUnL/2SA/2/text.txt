厥後、大衞詢於耶和華曰、我往猶大之邑可否、耶和華曰、可、曰、當往何邑、曰、希伯崙、
大衞遂往、其二妻、耶斯列女亞希暖、與曾適迦密人拿八之亞比該亦往、
大衞率從者、及其眷聚咸至、居希伯崙諸邑、
猶大人至、膏大衞爲猶大族王、○
或告大衞曰、葬掃羅者、乃基列雅比人也、大衞遣使詣基列雅比人曰、爾厚待爾主掃羅而葬之、願耶和華錫嘏於爾、
爾旣行此、願耶和華以仁慈誠實待爾、我亦報爾之恩、
爾主掃羅旣沒、猶大族膏我爲其王、爾當強乃手而奮勇、○
掃羅軍長尼珥子押尼珥、攜掃羅子伊施波設濟河、至瑪哈念、
立之爲王、治基列、亞書利、耶斯列、以法蓮、便雅憫、及以色列衆、
掃羅子伊施波設立爲以色列王、時年四十、在位二年、惟猶大族從大衞、
大衞在希伯崙爲猶大族王、歷七年有六月、○
尼珥子押尼珥、及掃羅子伊施波設之臣僕、出瑪哈念、至基遍、
洗魯雅子約押、及大衞之臣僕亦出、相遇於基遍池側、一軍坐池左、一軍坐池右、
押尼珥謂約押曰、任少者起而戲於我前、約押曰、可、
遂起、各如其數而過、屬便雅憫、及掃羅子伊施波設者十二人、大衞之僕從十二人、
互相執首、以刃刺脇、彼此偕仆、故其處稱曰希利甲哈素林、卽在基遍、
是日戰勢劇烈、押尼珥與以色列人、敗於大衞之僕從前、
有洗魯雅三子、約押、亞比篩、亞撒黑在彼、亞撒黑足疾如野鹿、
追襲押尼珥、不偏於左、不偏於右、
押尼珥回顧曰、汝爲亞撒黑乎、曰、是也、
曰、爾其偏於左右、執一少者、奪其兵甲、惟亞撒黑仍追不舍、
押尼珥曰、其偏之、不我追、奚使我擊爾仆地、若然、我何面目、與爾兄約押相見、
惟彼弗偏、於是押尼珥以槍鐏刺其腹、自後而出、遂仆而死、凡至其死所者、皆止焉、
約押及亞比篩追押尼珥、至基亞相對之亞瑪岡、在基遍野之道、時日入矣、
便雅憫人咸集、從押尼珥、成爲一隊、立於岡巔、
押尼珥呼約押曰、刃之吞人、永不已乎、豈不知終必有苦乎、民追兄弟、爾不止之、將至何時、
約押曰、我指維生上帝而誓、如爾無言啟釁、則民清晨已返、不追兄弟、
於是約押吹角、民衆乃止、不追以色列人、不復戰鬬、
押尼珥及其從者、終夜而行、經亞拉巴、濟約但、越畢倫、至瑪哈念、○
約押追押尼珥而歸、集其民衆、大衞僕從少十九人、及亞撒黑、
便雅憫人及押尼珥之從者、爲大衞僕從所殺者、三百六十人、
衆舁亞撒黑、葬於父墓、在伯利恆、約押及從者、終夜而行、至希伯崙、時適黎明、