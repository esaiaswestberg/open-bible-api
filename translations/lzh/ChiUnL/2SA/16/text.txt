大衞過山巔未遠、米非波設僕洗巴來迎、攜備鞍之驢二、載餅二百、葡萄乾一百穗、夏果一百、酒一革囊、
王曰、汝攜此何意、洗巴曰、驢爲王眷聚所乘、餅及夏果爲少者所食、酒爲曠野困憊者所飲、
王曰、爾主之子安在、曰、在耶路撒冷、蓋曰、今日以色列家、必以父之國反我、
王曰、米非波設所有者、咸歸於爾、洗巴曰、我跪拜、願蒙恩於我主我王之前、○
大衞王至巴戶琳、有掃羅族、基拉子名示每者出、且行且詛、
以石擲大衞、及其臣僕、時、民庶勇士在王左右、
示每詛曰、往哉、往哉、爾流血之人、鄙陋之徒也、
爾代掃羅爲王、今耶和華將掃羅家之血、悉歸於爾、以此國付於爾子押沙龍、爾流血之人、自取其禍也、
洗魯雅子亞比篩謂王曰、此死犬胡爲詛我主我王、求爾允我往斬其首、
王曰、洗魯雅子、我與爾何與、彼詛大衞、因耶和華命其詛之、孰敢言胡爲行此乎、
又謂亞比篩及諸臣僕曰、我子己身所出、尚索我命、況此便雅憫人乎、姑容之、聽其詛、蓋耶和華命之矣、
庶幾耶和華鑒我之寃、緣其今日之詛、報我以善、
大衞及從者行於道、示每行於相對之阪、且行且詛、擲石揚塵、
王及從者困憊、至一處養其精力、○
押沙龍與以色列衆至耶路撒冷、亞希多弗偕之、
大衞友亞基人戶篩詣押沙龍、曰、願王萬歲、願王萬歲、
押沙龍曰、爾愛友之情如是乎、何不與友偕行乎、
戶篩曰、不然、惟耶和華與斯民、及以色列衆所選者、我必歸之、而與之俱、
且我宜事者爲誰、非王之子乎、昔我若何事爾父、今亦如是事爾、
押沙龍謂亞希多弗曰、我儕當若何而行、爾其謀之、
亞希多弗曰、爾父留妃以守宮闈、爾入其中、以色列衆聞爾爲父所憾、則從爾者、皆強厥手矣、
於是爲押沙龍張幕宮巔、押沙龍遂入御父妃、以色列人目覩之、
當日亞希多弗所設之謀、如諮諏於上帝、爲大衞、爲押沙龍、皆如是、