耶和華復怒以色列人、遂感大衞、命人往核以色列猶大二族、
軍長約押在側、王諭之曰、爾徧行以色列諸支派、自但至別是巴、核其民數、俾我知之、
約押謂王曰、無論民數多寡、惟願爾之上帝耶和華增益百倍、我主我王目擊其事、然我主我王何樂行此、
但約押及諸軍長爲王命所迫、遂退而核以色列民、
旣濟約但、至迦得谷中之亞羅珥、建營於邑南、雅謝相對之所、
後至基列、與他停合示、及但雅安、繞至西頓、
又至推羅保障、與希未迦南二族諸邑、延及猶大南方、至別是巴、
徧行其地、凡歷九月有二旬、而返耶路撒冷、
約押以民數進於王、以色列人執刃之丁壯八十萬、猶大人五十萬、○
大衞核民之後、中心自責、禱耶和華曰、我行此事、大干罪戾、愚昧之甚、耶和華歟、求爾宥僕之過、
詰朝、大衞起時、耶和華諭大衞之先見迦得曰、
往告大衞曰、耶和華云、我以三者示爾、可擇其一、我行於爾、
迦得遂詣大衞曰、或饑饉臨於爾土七年、或爲敵追襲遁逃三月、或疫癘流行爾國三日、爾其思之、俾我覆遣我者、
大衞曰、我處窘迫之境、耶和華矜恤維大、願陷於其手、勿陷於人手、
於是耶和華降疫癘於以色列、自清晨至所定之期、自但至別是巴、民間死者七萬人、
天使向耶路撒冷舉手、將滅之、耶和華悔禍、謂剿民之使曰、足矣、可止爾手、其時耶和華之使者、在耶布斯人亞勞拿之禾場、
大衞見擊民之天使、則禱耶和華曰、犯罪者我、悖逆者我、惟此羣羊何爲、願爾攻我、及我父家、○
當日迦得詣大衞曰、爾往爲耶和華築壇、在耶布斯人亞勞拿之禾場、
遂依迦得之言、遵耶和華命而往、
亞勞拿望見王與僕從至、遂出、伏地拜王、
曰、我主我王蒞臨僕所曷故、大衞曰、欲購禾場、爲耶和華築壇、使疫止於民間、
亞勞拿曰、我主我王可依視爲善者、取而獻之、牛爲燔祭、打穀之具、與牛之軛爲柴、
王歟、亞勞拿悉以此物與王、又曰、願爾上帝耶和華悅納爾、
王曰、不然、我必依其值而購之、不費財之燔祭、我不欲獻於我上帝耶和華、於是大衞以金五十舍客勒、購禾場與牛、
在彼爲耶和華築壇、獻燔祭及酬恩祭、耶和華允其所祈、垂顧斯土、疫癘止於以色列中、