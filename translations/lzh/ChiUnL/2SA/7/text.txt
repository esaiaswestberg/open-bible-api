王居宮室、耶和華錫以綏安、得免四周諸敵之擾、
王謂先知拿單曰、我居香柏之室、而上帝之匱乃在帳中、
拿單曰、爾其從心所欲而行、蓋耶和華偕爾、
是夜耶和華諭拿單曰、
往告我僕大衞曰、耶和華云、爾爲我建室以居乎、
我自導以色列族出埃及、至於今日、未嘗居室、乃行於帷幕中、
凡我與以色列人偕行之地、豈曾語所命牧我民以色列支派之一者曰、曷不爲我建香柏之室乎、
故當謂我僕大衞曰、萬軍之耶和華云、我自羊牢中、羊羣後、取爾爲我民以色列之君、
爾之所往、我皆與偕、絕爾諸敵、將錫爾大名、如世間大人之名、
我欲爲我民以色列定一區域、而栽植之、使居己所、不復遷移、不復遭惡類之窘迫、有如疇昔、
及我命士師治我民以色列時、我必使爾安居、得免諸敵之擾、且耶和華告爾、耶和華必爲爾建立家室、
迨爾之日已盈、與列祖偕眠、我必立爾所出之裔以嗣爾、鞏固其國、
彼將爲我名建室、我必固其國位、歷久弗替、
我將爲其父、彼將爲我子、彼若作惡、我必以人之杖、世人之鞭責之、
惟我仁慈不離之、如昔奪之於掃羅、卽我爲爾所棄者、
爾家爾國必堅立、爾位必堅定、至於永遠、
拿單循此諸言、依此啟示、告大衞、○
大衞王入坐於耶和華前、曰、主耶和華歟、我何人斯、我家若何、爾乃導我至此乎、
主耶和華歟、此於爾目、猶以爲小、爾又言及爾僕之家、至於久遠、主耶和華歟、此豈世人所常有乎、
主耶和華歟、大衞更有何辭、蓋爾洞悉爾僕、
爾行此大事、乃踐爾言、循爾志、使僕知之、
耶和華上帝歟、惟爾爲大、依我所聞、無可比擬、爾外無他上帝、
地上何民、如爾民以色列、上帝親往贖之、以爲己民、而顯己名、且爲爾國、行大而可畏之事、驅逐列邦、及其諸神、於爾自埃及所贖之民前、
爾立以色列民、永爲爾民、爾耶和華爲其上帝、
耶和華上帝歟、爾論爾僕、與其家所言者、求爾堅固之、至於永遠、如言而行、
願人永尊爾名爲大、曰、萬軍之耶和華、乃治以色列之上帝、爾僕大衞之家、必堅立於爾前、
萬軍之耶和華、以色列之上帝歟、旣啟示爾僕曰、我必爲爾建立家室、故爾僕敢以此而求、
主耶和華歟、爾乃上帝、所言眞實、以此福許爾僕、
今願錫嘏於爾僕家、俾永存於爾前、主耶和華歟、爾旣言之、願爾僕家永享爾福、