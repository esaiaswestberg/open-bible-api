掃羅家與大衞家、相戰日久、大衞漸強、掃羅家漸弱、○
大衞在希伯崙生子、長暗嫩、乃耶斯列女亞希暖所出、
次基利押、乃曾適迦密人拿八之亞比該所出、三押沙龍、乃基述王達買女瑪迦之子、
四亞多尼雅、乃哈及之子、五示法提雅、乃亞比他之子、
六以特念、乃大衞妻以格拉所出、此皆大衞在希伯崙所生者、○
掃羅家與大衞家相戰時、押尼珥在掃羅家自強、
昔掃羅有妃利斯巴、愛亞之女也、伊施波設謂押尼珥曰、爾何與我父之妃同室、
押尼珥聞言、怒甚、曰、我豈爲猶大之犬首乎、我厚待爾父掃羅家、及其兄弟友朋、不以爾付於大衞手、今日乃以此婦罪我、
耶和華曾與大衞誓、我必爲大衞成其事、否則願上帝罰我維倍、
我必奪國於掃羅家、立大衞之位、治以色列及猶大、自但至別是巴、
伊施波設畏押尼珥、不答一詞、○
押尼珥遣使見大衞曰、斯土屬誰乎、又曰、爾與我約、我手必助爾、使以色列衆悉歸爾、
曰、善、我與爾約、惟索一事、爾來見時、必攜掃羅女米甲至、否則毋覿我面、
大衞遣使見掃羅子伊施波設曰、以我妻米甲反我、卽昔我以非利士人之陽皮一百所聘者、
伊施波設遣使、自其夫拉億子帕鐵取之、
夫隨其後、且行且哭、偕至巴戶琳、押尼珥謂之曰、歸哉、乃歸、○
押尼珥曾與以色列長老相議曰、昔爾求大衞爲爾王、
今可行之、蓋耶和華論大衞曰、我必藉我僕大衞手、拯我民以色列、脫於非利士人、及諸敵之手、
押尼珥亦與便雅憫人言之、遂往希伯崙、以以色列及便雅憫家所願者、告大衞、
押尼珥與從者二十人、至希伯崙見大衞、大衞爲之設筵、
押尼珥謂大衞曰、我將啟行、集以色列衆、歸我主我王、與爾立約、使爾隨心所欲而王、大衞遣押尼珥、遂安然而去、
約押及大衞之臣僕、侵敵而歸、大獲貨財、時、押尼珥不與大衞共在希伯崙、已被遣安然而去、
約押與其軍旅旣至、或告約押曰、尼珥子押尼珥來見王、而王遣之、彼安然而去矣、
約押詣王曰、爾何所爲、押尼珥來見、奚爲遣之、而彼已去、
爾知尼珥子押尼珥至此、乃欺爾也、欲窺爾之出入、與爾凡所爲耳、
約押旣出、遂遣使追押尼珥、自西拉井攜之返、而大衞不知也、
押尼珥返希伯崙、約押引至邑門、佯欲私語、刺其腹、致之死、以報流弟亞撒黑血之仇、
大衞聞之、曰、流尼珥子押尼珥之血、我與我國、在耶和華前、永無罪辜、
願歸約押之首、與其父全家、願約押家、或患白濁、或患癩疾、或扶杖而行、或隕沒於刃、或乏食、歷世不絕其人、
約押及弟亞比篩戮押尼珥、因其於基遍戰場、殺其弟亞撒黑故也、○
大衞命約押與相從之衆曰、裂衣束麻、哀悼於押尼珥前、大衞王隨柩而行、
葬押尼珥於希伯崙、王於墓旁大聲而哭、民衆亦哭、
王悼押尼珥曰、押尼珥之死、可如庸人之亡乎、
爾手未縛、爾足未桎、爾之隕沒、猶人之亡於匪類也、民復哭之、
日尚未入、民咸至、請大衞食餅、大衞誓曰、如日未入、而我食餅、或食他物、願上帝罰我維倍、
民見此、則悅、凡王所爲、民皆悅之、
當日以色列民衆、咸知殺尼珥子押尼珥、非由於王、
王謂臣僕曰、汝豈不知今日在以色列中、爲牧伯爲大人者隕沒乎、
我雖受膏爲王、今猶荏弱、此洗魯雅之子、逼我太甚、願耶和華依惡人之惡而報之、