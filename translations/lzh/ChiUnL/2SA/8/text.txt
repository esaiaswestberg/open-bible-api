厥後、大衞擊非利士人服之、奪京都之權於其手、
又擊摩押、使其人伏地、以繩量度、殺戮者二繩之長、生存者一繩有奇、摩押人遂服役於大衞、而納貢焉、
瑣巴王利合子哈大底謝、往河欲恢復其權時、大衞擊之、
虜其騎兵一千七百、步卒二萬、御車之馬、則斷其筋、惟存百乘之馬、
大馬色之亞蘭人、來助瑣巴王哈大底謝、大衞擊殺其人二萬二千、
大衞置戍於大馬色之亞蘭、亞蘭人遂服役於大衞、而納貢焉、大衞無論何往、耶和華使之獲勝、
大衞奪哈大底謝臣僕之金盾、攜至耶路撒冷、
又自屬哈大底謝之比他比羅他二邑、取銅甚多、
哈大底謝屢與哈馬王陀以戰、陀以聞大衞擊敗哈大底謝全軍、遂遣子約蘭見大衞王問安、爲之祝嘏、約蘭攜金銀銅諸器、
哈大底謝屢與哈馬王陀以戰、陀以聞大衞擊敗哈大底謝全軍、遂遣子約蘭見大衞王問安、爲之祝嘏、約蘭攜金銀銅諸器、
大衞王區別此物、獻於耶和華、與曩昔所獻降國之金銀同、
卽自亞蘭、摩押、亞捫、非利士、亞瑪力諸族、及瑣巴王利合子哈大底謝所獲之物、
大衞於鹽谷、擊殺亞蘭人一萬八千而歸、得其名譽、
置戍於以東全國、以東人咸服役於大衞、大衞無論何往、耶和華使之獲勝、○
大衞爲以色列全族之王、爲其民衆施行公義、
洗魯雅子約押爲軍長、亞希律子約沙法爲史官、
亞希突子撒督、與亞比亞他子亞希米勒爲祭司、西萊雅爲繕寫、
耶何耶大子比拿雅統轄基利提人、比利提人、大衞衆子爲相、