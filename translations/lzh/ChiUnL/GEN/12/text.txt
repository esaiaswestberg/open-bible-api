耶和華諭亞伯蘭曰、爾其出故土、離戚族、遠父家、往我所示之地、
我將使爾成爲大邦、錫嘏於爾、丕顯爾名、爾爲福源、
祝爾者吾亦祝之、詛爾者吾亦詛之、天下萬族、將緣爾獲福焉、
亞伯蘭循耶和華命而往、羅得偕行、其離哈蘭時、年七十有五、
挈妻撒萊、與姪羅得、曁在哈蘭所積之貨財、所得之婢僕、咸往迦南、卒至其地、
經行至示劍摩利之橡、當時迦南族處其地、
耶和華顯見於亞伯蘭曰、我將以斯土賜爾苗裔、亞伯蘭爲顯見之耶和華、築壇於彼、
由此遷往伯特利東之山、以張其幕、西有伯特利、東有艾、又爲耶和華築壇於彼、而籲其名、
後漸南徙、○
其地適饑且甚、亞伯蘭乃旅於埃及、
將入境、語妻撒萊曰、爾有殊色、我知之矣、
埃及人見爾、必云此其妻也、將殺我而存爾、
請爾謂爲我妹、俾我獲安、緣爾得全吾生、
亞伯蘭至埃及、埃及人見其婦豔麗、
法老之臣觀之、譽於法老前、遂納之入宮、
法老緣婦故、厚遇亞伯蘭、遂有牛羊、牝牡之驢、駱駝、以及婢僕、
耶和華以亞伯蘭妻撒萊故、降巨災於法老、曁其家室、
法老召亞伯蘭曰、爾曷待我如是、彼乃爾妻、胡不告我、
何以稱之爲妹、致我妻之、爾妻在此、可挈之去、
於是命人送亞伯蘭與其妻、及凡所有而去、