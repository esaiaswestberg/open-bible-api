上帝錫嘏挪亞、及其子曰、生育衆多、遍滿於地、
地上走獸、空中飛鳥、於爾是畏是懼、以及各類昆蟲、海中諸魚、悉付爾手、
凡有生之動物、皆爲爾食、悉以賜爾、如菜蔬然、
惟肉有血、卽其生命、毋食、
有流爾血、害爾命者、或獸或人、我必討之、凡害人命者、我必討之、
凡流人血者、人必流其血、蓋上帝造人、乃肖己象也、
爾其生育衆多、昌熾繁衍於地、○
上帝諭挪亞與其子曰、
我與爾約、及爾後裔、
並偕爾之生物、卽飛鳥、六畜、走獸、凡出自方舟、在於陸地者、
我與爾約、不復以洪水滅衆生、不復以洪水湮地、
上帝曰、我與爾曁偕爾之生物、立約有徵、以至永世、
置虹雲中、爲我與世立約之徵、
雲覆地時、虹見雲中、
我則念我與爾衆、及凡有血氣之生物、所立之約、不復以洪水滅衆生、
虹在雲中、我則觀之、以記上帝與地上凡有血氣之生物、所立之永約、
上帝諭挪亞曰、我與地上衆生所立之約、此爲其徵、○
挪亞子出方舟者、卽閃、含、雅弗、含生迦南、
由挪亞三子、人民遍滿於地、○
挪亞爲農、植葡萄園、
飲酒而醉、裸體幕中、
迦南父含、見父裸體、出告昆弟、
閃與雅弗、荷衣於肩、卻行而前、以蔽父體、背面不見父裸、
挪亞醉醒、方知仲子所爲、
曰、迦南可詛、必於昆弟爲奴之隸、
又曰、閃之上帝耶和華、宜頌美焉、迦南爲閃之僕、
願上帝昌大雅弗、使居閃幕、迦南亦爲其僕、○
洪水後、挪亞尚歷三百五十年、
享壽九百五十歲而終、