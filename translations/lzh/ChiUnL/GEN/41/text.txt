越二年、法老夢立河濱、
見七牝牛自河出、色美體肥、齧芻蘆中、
又見七牝牛自河出、色惡體瘠、與前所見之牛、同立河濱、
色惡體瘠者、吞其色美體肥者、法老乃寤、
再寢、復夢、見麥一莖生七穗、旣茂且佳、
後又生七穗、細弱而暴於東風、
細弱之穗、吞其旣茂且佳之七穗、法老寤、知爲夢、
詰朝、中心憂疑、召埃及博士哲人、以夢告之、無能占者、○
酒政謂法老曰、今日我憶昔日之咎、
曩者法老怒臣、以我及膳長、囚於侍衞長第中之獄、
彼與我同夜得夢、夢各有兆、
時、有希伯來少者、偕我在獄、爲侍衞長之役、我儕以夢告之、彼循各夢而占、
後依所占而應、臣得復職、膳長懸木、○
法老遣使召約瑟、急令出獄、薙髮易衣、入覲法老、
法老謂約瑟曰、我得一夢、無人能占、或告我曰、汝聞夢能占之、
約瑟對曰、此非我所能、惟上帝必以平安之兆示法老、
法老曰、我夢立河濱、
見七牛自河出、體肥色美、齧芻蘆中、
又見七牛繼之而上、色惡體瘠、如斯陋劣、遍埃及未之見也、
瘠且惡者、吞其先出之七肥牛、
旣吞、依然陋劣、末由知其食之、我乃寤、
復夢、見一莖生七穗、旣茂且佳、
厥後又生七穗、枯且細、暴於東風、
細者吞其七佳穗、我以此夢告諸博士、莫能述之、○
約瑟謂法老曰、法老之夢一也、上帝以所欲爲、示於法老、
七美牛者、七年也、七佳穗者、亦七年也、其夢維一、
繼而上之七牛、瘠且惡者、七年也、無實之七穗、暴於東風者、亦七年、卽饑年也、
我言上帝以所欲爲示法老者、此之謂也、
遍埃及地、將有七豐年、
後則繼以七饑年、使斯土爲凶荒所滅、不憶前此之豐稔、
蓋後至之凶荒特甚、故疇昔之豐稔不知也、
上帝定此、將速成之、故使法老復夢、
今可擇一才智之士、使治埃及、
亦立羣督於國、俾於七豐年中、征糧五分之一、
斂豐年之糧、歸法老之手、積之於廩、守之於城、
以爲將來七凶年之蓄、庶免此國滅於凶荒、○
法老與羣臣善其言、
法老謂羣臣曰、如此之人、感於上帝之神、豈易得乎、
又謂約瑟曰、上帝旣以此示汝、爾之才智、莫與比擬、
爾可治我家、我民舉止、咸遵爾命、我尊於爾、只在國位、
又曰、我立爾統轄埃及、
遂脫指環、授約瑟手、衣以枲衣、復以金鏈垂其項、
乘以副車、前驅者呼曰跪、由是立爲通國之宰、
法老謂約瑟曰、我乃法老、埃及通國、非有爾命、無敢舉手足者、
法老賜約瑟名曰撒發那忒巴內亞、以安邑祭司波提非拉女亞西納妻之、約瑟出巡埃及、○
約瑟覲埃及王法老時、年已三十、爰離法老、遍巡四方、
七豐年中、物產蕃盛、
約瑟斂埃及七年之糧、儲於城內、各邑郊之糧、儲於本邑、
遂積穀如海沙之多、不復計算、不可勝數故也、
荒年未至、安邑祭司波提非拉女亞西納、爲約瑟生二子、
長子命名瑪拿西、曰、上帝使我不復念昔日之苦、以及父家、
季子命名以法蓮、曰、上帝於我歷苦之地、使我昌熾、○
埃及地、七年之豐裕旣過、
七年之凶荒繼至、應約瑟言、列國皆饑、惟埃及遍處有糧、
迨埃及饑、民求食於法老、法老諭曰、往見約瑟、循其所命而行、
維時、天下皆饑、埃及之饑亦甚、約瑟遂啟倉廩、糶糧於埃及人、
諸國至埃及、乞糴於約瑟、天下皆饑故也、