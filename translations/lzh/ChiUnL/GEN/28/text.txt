以撒召雅各、爲之祝嘏、囑曰、毋娶迦南女爲室、
起往巴旦亞蘭、詣爾母父彼土利家、娶爾母兄拉班之女爲室、
願全能之上帝、錫嘏於爾、使爾生育繁衍、爲衆族祖、
以亞伯拉罕之嘏錫爾、及爾苗裔、俾承所旅之地、卽昔上帝所賜亞伯拉罕者、
以撒遣雅各、遂往巴旦亞蘭、投亞蘭人彼土利子拉班、卽以掃雅各母利百加之兄、○
以掃見以撒爲雅各祝嘏、遣至巴旦亞蘭、在彼娶妻、祝時、囑其毋娶迦南女爲室、
又見雅各循父母命、往巴旦亞蘭、
知迦南女不悅於父、
乃適以實瑪利家、於其二妻外、更娶亞伯拉罕孫、以實瑪利女、尼拜約妹瑪哈拉爲室、○
雅各離別是巴、向哈蘭而行、
日旣沒、至一方宿焉、取石爲枕而臥、
夢有梯立於地、頂及於天、上帝之使、陟降其上、
耶和華立其巔曰、我乃耶和華、爾祖亞伯拉罕、與以撒之上帝、爾所寢之地、悉以畀爾、爰及苗裔、
爾裔必繁衍如土塵、蔓延四方、天下萬民、將緣爾與裔而獲福、
我必偕爾、無論何往、我必護爾、使歸斯土、不汝遐棄、吾所許者、必踐其言、
雅各醒曰、耶和華果在此、而我不知、
乃懼、曰、此地何其可畏、非他、乃上帝之室、天之門也、○
雅各夙興、以所枕之石立爲柱、傾膏其上、
其邑原名路斯、易之曰伯特利、
雅各許願曰、如上帝偕我、佑我於所行之路、賜我以衣食、
使安然而返父家、則耶和華必爲我之上帝、
所立柱石、將爲上帝室、凡上帝所錫我者、十輸其一以獻之、