厥後、或告約瑟曰、爾父有疾、約瑟攜二子瑪拿西以法蓮至、
或告雅各曰、汝子約瑟來見、以色列強坐於牀、
謂約瑟曰、昔在迦南之路斯、全能上帝顯見、錫嘏於我、
曰、我將使爾生育繁多、成爲羣族、以斯土錫爾、爰及苗裔、以爲恆業、
我未至埃及、爾所生之二子、以法蓮瑪拿西、俱屬於我、如流便西緬然、
嗣後爾有所生、則爲爾子、於彼昆弟名下共其業、
昔我自巴旦至迦南、途間去以法他無幾、拉結死、我葬之以法他、卽伯利恆途側、○
以色列見約瑟二子、曰、此何人也、
約瑟曰、乃上帝於斯、所賜我之子、曰、擄之來前、我爲祝嘏、
以色列年邁、目昏無見、約瑟攜子進前、乃吻而抱之、
謂約瑟曰、吾不意覿爾面、上帝復使覩爾子、
約瑟令二子離膝前、而自伏地以拜、
後攜二子、右執以法蓮、向以色列左、左執瑪拿西、向以色列右、進於其前、
以色列伸右手、按季子以法蓮首、以左手按長子瑪拿西首、交叉其臂、有意存焉、
乃祝約瑟曰、昔我祖父亞伯拉罕以撒所崇事之上帝、迄今一生育我之上帝、
拯我出患難之使者、願其錫嘏童蒙、使歸我及我祖父亞伯拉罕以撒名下、繁衍於地、
約瑟見父以右手按以法蓮首、不悅、乃舉父手、欲自以法蓮首、移於瑪拿西首、
曰、吾父勿爾、此乃長子、請按右手於其首、
父不許、曰、吾子、我知之矣、此子亦必成爲一族、且復昌大、惟季必越於長、其裔成爲羣族、
是日祝之曰、以色列族祝嘏、必曰、願上帝使之若以法蓮瑪拿西然、於是立以法蓮在瑪拿西之先、
以色列語約瑟曰、我將死矣、惟上帝必偕爾、俾返先人之處、
今我賜爾一區、較諸昆弟爲尤多、其地卽我以刃以弓、奪於亞摩利人之手者也、