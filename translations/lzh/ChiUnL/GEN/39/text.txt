約瑟被攜至埃及、法老臣侍衞長波提乏、由以實瑪利人購之、
約瑟居其主埃及人家、耶和華偕之、所爲暢遂、
厥主見耶和華偕之、使其諸事亨通、
故加以恩、俾侍左右、委治家業、悉以所有、歸其掌握、
自委治家業、耶和華爲約瑟故、錫嘏其主埃及人家、凡在室在田、咸蒙福祉、
其主遂以所有、悉付約瑟、於己所食外、不知其他、約瑟儀容秀美、○
嗣後主母目約瑟曰、與我偕寢、
約瑟弗從、曰、主不知家事、以凡所有、歸我掌握、
此家之中、莫大於我、除爾爲主室外、無一不歸我者、曷敢干此元惡、獲罪於上帝、
婦日誘之、約瑟弗從、不與偕寢、亦不與同在、
一日入室治事、旁無家人、
主母執其衣、曰、與我偕寢、約瑟棄衣而遁、
婦見其遁、遺衣在手、
則呼家人曰、主使希伯來人至此、調戲我儕、適來欲偕我寢、我厲聲號呼、
彼聞我揚聲、遺衣逃遁而出、
婦存其衣、以待主歸、
至則告曰、爾所攜至之希伯來僕、入而戲我、
我揚聲號呼、彼乃遺衣遁去、○
主聞其妻言曰、僕待我如是、則怒、
執約瑟下獄、卽犯王章者幽囚之處、由是約瑟下獄、
耶和華偕之、施以慈惠、令沾思於司獄、
司獄以獄囚悉畀約瑟掌理、獄中所爲、悉由約瑟、
司獄一無所顧、咸歸約瑟、蓋耶和華偕之、使其所爲、無不亨通、