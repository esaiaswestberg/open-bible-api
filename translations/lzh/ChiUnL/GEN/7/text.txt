耶和華諭挪亞曰、爾與眷屬、可入方舟、蓋於斯世、我視爾爲義也、
取畜之潔者、牝牡各七、不潔者、牝牡二、
飛鳥亦取雌雄各七、以存其種、生於全地、
蓋越七日、我將降雨於地、四十晝夜、以殲所造之生物、
挪亞悉遵耶和華命而行、○
洪水淹地時、挪亞六百歲、
與其妻子及媳、俱入方舟以避之、
畜之潔與不潔者、禽鳥及昆蟲、
牝牡爲偶、隨挪亞入舟、循上帝所命、
七日後、洪水氾濫於地、
適挪亞六百歲、二月十七日、巨淵闢其泉、穹蒼啟其牖、
雨降於地、四十晝夜、○
是日挪亞與其妻、及三子、閃、含、雅弗、曁三子之婦、悉入方舟、
百獸六畜、昆蟲禽鳥諸族、皆各從其類、
凡有血氣之生物、各以匹偶、就挪亞入舟、
凡入舟有血氣之物、有牝有牡、循上帝所命、耶和華閉之舟中、
洪水氾濫四旬、水勢洶湧、舟浮於地、
水愈漲溢、舟溯洄於水面、
水勢橫流已甚、天下崇山、俱爲湮沒、
水高於山、十有五肘、岑巖悉沒、
地上衆生、飛鳥、六畜、百獸、昆蟲、以及人類、盡皆滅亡、
凡在陸地、有鼻可通呼吸者、咸就淪喪、
地上衆生、人及牲畜、昆蟲、禽鳥、悉滅於地、獨挪亞與在舟者得存、
水溢於地、凡一百五十日、