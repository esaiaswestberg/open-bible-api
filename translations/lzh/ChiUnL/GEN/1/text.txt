元始、上帝創造天地、
地乃虛曠混沌、淵際晦冥、上帝之神煦育乎水面、
上帝曰、宜有光、卽有光、
上帝視光爲善、遂判光暗、
謂光爲晝、謂暗爲夜、有夕有朝、是乃一日、○
上帝曰、水中宜有穹蒼、使水判乎上下、
遂作穹蒼、以分穹蒼上下之水、有如此也、
上帝謂穹蒼爲天、有夕有朝、是乃二日、○
上帝曰、天下諸水、宜匯一區、俾見大陸、有如此也、
謂大陸爲地、謂匯水爲海、上帝視之爲善、
上帝曰、地宜生草、及結實之蔬、結果之樹、果懷其核、各從其類、有如此也、
地遂生草、及結實之蔬、結果之樹、果懷其核、各從其類、上帝視之爲善、
有夕有朝、是乃三日、○
上帝曰、穹蒼宜有輝光、以分晝夜、以爲兆象、以定四時年日、
光麗於天、照臨於地、有如此也、
上帝造二巨光、大者司晝、小者司夜、亦造星辰、
置之穹蒼、照臨於地、
以司晝夜、以分明晦、上帝視之爲善、
有夕有朝、是乃四日、○
上帝曰、水宜滋生生物、鳥飛地上、戾乎穹蒼、
遂造巨魚、曁水中所滋生之動物、各從其類、又造羽族、各從其類、上帝視之爲善、
祝之曰、生育衆多、鱗介充牣於海、禽鳥繁衍於地、
有夕有朝、是乃五日、○
上帝曰、地宜產生生物、各從其類、牲畜昆蟲走獸、各從其類、有如此也、
遂造走獸牲畜、地上昆蟲、皆各從其類、上帝視之爲善、
上帝曰、宜造人、其形其象肖我儕、以治海魚飛鳥牲畜、及動於地上之昆蟲、並治全地、
遂造人、維肖乎己、象上帝形、造男亦造女、
上帝祝之曰、生育衆多、遍滿於地、而治理之、以統轄海魚飛鳥、與地上動物、
又曰、遍地結實之菜蔬、懷核之樹果、我予汝以爲食、
至地上走獸、空中飛鳥、曁動於地上之生物、我賜之青草以爲食、有如此也、
上帝視凡所造者盡善、有夕有朝、是乃六日、