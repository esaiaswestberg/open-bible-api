亞伯拉罕繼娶一妻、名基土拉、
生心蘭、約珊、米但、米甸、伊施巴、書亞、
約珊生示巴、底但、底但生亞書利族、利都是族、利烏米族、
米甸生以法、以弗、哈諾、亞比大、以勒大、咸屬基土拉之裔、
亞伯拉罕以凡所有、遺於以撒、
衆妾之子、貺以財物、當其存時、遣往東方、以避以撒、
亞伯拉罕享壽一百七十五歲、
壽高年邁、氣絕而終、歸於列祖、
其子以撒、與以實瑪利、葬之於麥比拉穴、與幔利相對、赫人瑣轄子以弗崙之田、
卽亞伯拉罕購自赫人者、亞伯拉罕與妻撒拉、同葬於此、
亞伯拉罕卒後、上帝錫嘏其子以撒、以撒附庇耳拉海萊而居、○
亞伯拉罕子以實瑪利、卽撒拉婢埃及女夏甲所生者、
其裔、循其世系名氏、記列於左、以實瑪利長子尼拜約、及基達、亞德別、米比衫、
米施瑪、度瑪、瑪撒、
哈大、提瑪、伊突、拿非施、基底瑪、
此皆以實瑪利諸子之名、隨其鄉里屯營、爲十二族之牧伯、
以實瑪利享壽一百三十七歲、氣絕而終、歸於列祖、
其裔所居之地、在其同族之東、自哈腓拉、至埃及左之書珥、達於亞述、○
以撒之紀如左、亞伯拉罕生以撒、
以撒年四十、娶利百加爲妻、卽巴旦亞蘭地、亞蘭人彼土利之女、拉班之妹、
以撒之妻不姙、以撒爲之祈耶和華、耶和華允之、利百加遂懷姙、
腹中雙胎相爭、利百加曰、如果有此、我何以爲生、乃往問於耶和華、
耶和華曰、爾胎所懷、乃爲二國、自腹而出、分爲二民、此強於彼、長事其幼、
屆期孿生、
首產者紅、遍體有毛如裘、命名以掃、
後出之弟、手執兄踵、命名雅各、二子生時、以撒年已六旬、○
二子旣長、以掃善獵、遨遊於野、雅各恬靜、居處於幕、
以撒嗜野味、愛以掃、利百加愛雅各、
一日雅各煮羹、以掃自野歸、憊甚、
謂雅各曰、我憊矣、以此紅者食我、緣是、以掃又名以東、
雅各曰、爾以長子之業、先鬻於我、
以掃曰、我將死矣、長子之業、於我奚裨、
雅各曰、先誓於我、以掃誓之、於是以其長子之業、鬻於雅各、
雅各乃以餅及豆羹予以掃、以掃食之飲之、起而往、其藐視長子之業如此、