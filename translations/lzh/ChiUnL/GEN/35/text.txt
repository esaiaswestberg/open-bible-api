上帝諭雅各曰、昔爾避兄以掃時、我在伯特利顯見於爾、今起往彼而居、爲我築壇、
雅各命家人與從者曰、當除爾中異邦神像、潔己更衣、
昔我遭難、上帝允我之祈、我行於途、上帝偕我、今當赴伯特利、爲之築壇、
遂以異邦神像、及耳環與之、雅各藏於近乎示劍之橡下、
啟行而往、上帝使四周諸邑之民懼甚、無追雅各子者、
雅各與從者、至迦南之路斯、卽伯特利、
昔雅各避兄以掃、上帝顯見、故在彼築壇、名其地曰伊勒伯特利、
時、利百加媼底波拉死、葬於伯特利橡下、名其樹曰亞倫巴古、○
雅各自巴旦亞蘭歸、上帝與之顯見、錫之以嘏、
曰、爾名雅各、今而後不復稱此、當名以色列、遂名之曰以色列、
又曰、我乃全能之上帝、爾其蕃息昌熾、一族衆族由爾而生、多王由爾而出、
我所賜亞伯拉罕以撒之地、亦將錫爾、爰及苗裔、
上帝言竟、離之上升、
雅各卽於上帝與言之處、立石爲柱、奠之以酒、沃之以膏、
名其處曰伯特利、○
由伯特利而徙、去以法他無幾、拉結臨產甚艱、
難產之際、收生者曰、毋懼、爾又得子、
拉結臨死、魂將逝時、名其子曰便俄尼而死、惟其父命名便雅憫、
拉結旣卒、葬於以法他、卽伯利恆之途側、
雅各立碑於墓、至今猶稱拉結墓碑、
以色列復徙、過以得臺而張幕、
居彼時、流便烝父妾辟拉、事聞於以色列、○
雅各有子十二、長子流便、及西緬、利未、猶大、以薩迦、西布倫、乃利亞所出、
約瑟、便雅憫、乃拉結所出、
但、拿弗他利、乃拉結婢辟拉所出、
迦得、亞設、乃利亞婢悉帕所出、是皆雅各於巴旦亞蘭所生者、
雅各至幔利之基列亞巴、卽希伯崙、見父以撒、亞伯拉罕與以撒曾旅於此、○
以撒享壽一百八十歲、
壽高年邁、氣絕而終、歸於列祖、其子以掃雅各葬之、