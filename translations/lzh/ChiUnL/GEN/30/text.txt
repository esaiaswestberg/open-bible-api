拉結見己不爲雅各生子、則妒厥姊、謂雅各曰、賜我生子、不然、我死矣、
雅各怒曰、使爾不育者、上帝也、我豈代爲上帝乎、
曰、我婢辟拉、爾與同室、俾其生子、撫於我膝、我則因而得子、
遂以婢辟拉予之、雅各與之同室、
辟拉懷姙生子、
拉結名之曰、但、曰、上帝伸我寃、聽我祈、賜我一子、
辟拉再姙、爲雅各生子、
拉結命名拿弗他利、曰、我與姊力爭獲勝、○
利亞因不姙、以婢悉帕與雅各同室、
悉帕生子、
利亞謂爲吉慶、故名之曰迦得、
悉帕再爲雅各生子、
利亞曰、我福矣、羣女將謂我有福、故名之曰亞設、○
麥秋時、流便往於田、獲風茄、奉母利亞、拉結謂利亞曰、請以爾子之風茄與我、
曰、爾奪我夫、豈細故耶、今欲奪我子之風茄乎、拉結曰、爲汝子之風茄、是夜夫可與爾同寢、
及暮、雅各自田歸、利亞出而迓之、曰、爾必與我偕入、我以吾子之風茄得爾、故是夜與之同室、
上帝俞允利亞之祈、遂懷姙、爲雅各生第五子、
利亞曰、昔我以婢與夫、今蒙上帝予我值、故名之曰以薩迦、
利亞復姙、生第六子、
命名西布倫、曰、上帝賜我嘉賚、夫必偕我、因我爲之生六子、
後生一女、命名底拿、
上帝眷念拉結、俯聽其祈、使之誕育、
懷姙生子、曰、上帝已洒我恥、
乃命名約瑟、曰、願耶和華復增我子、○
拉結生約瑟後、雅各謂拉班曰、請遣我歸、返於故土、
我事爾所得之妻子、請以予我、而遣我歸、我如何事爾、汝所知也、
拉班曰、深知耶和華緣爾錫嘏於我、若蒙爾恩、仍偕我居、
請言其值、我必給之、
曰、我於爾服役若何、羣畜若何、爾悉知之、
當我未至、所有鮮少、今則滋育繁多、耶和華緣我足跡所至、錫爾以嘏、然我何時成立己家乎、
拉班曰、我何以予爾、曰、無須、惟有一事、爾若行之、則仍牧守爾羣、
今我徧閱爾羣、凡有斑點與椶色之綿羊、及有斑點之山羊、悉驅出之、有若此者、歸我爲值、
異日爾來察之、凡山羊非有斑點、綿羊非椶色者、卽擬我盜可也、以此爲我公義之徵、
拉班曰、可如爾言、
當日將牡山羊之有文有點者、牝山羊之斑駁成點、兼雜白文者、曁綿羊之椶色者、悉驅出之、付與其子、
俾距雅各三日之程、雅各牧拉班之餘羊、○
雅各將楊杏楓之柔條、剝皮成文、使條之白間露、
置於溝壑水槽、羣羊來飲之處、與羣相對、俾其飲時、牝牡相誘、
羣羊附條相誘、遂產有文有點有斑之羔、
雅各將羔羊區別之、使此有文及椶色者、與拉班之羊相對、以己之羊驅於一方、不與拉班之羊相雜、
遇羊之健者相誘、雅各置條水溝、而當其前、使附條相誘、
其弱者不置條、於是弱者歸拉班、健者歸雅各、
雅各遂大興盛、多有羊羣、僕婢駝驢、