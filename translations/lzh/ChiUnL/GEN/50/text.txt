約瑟俯於父面、涕泣而吻之、
命其醫士、以香料殮父尸、遂以香料殮之、
歷至四旬、厥期旣盈、埃及人哭之七旬、○
哭期旣竟、約瑟語法老之臣曰、若蒙汝恩、請告法老曰、
吾父使我誓云、我將死矣、必葬於迦南地所修之墓、求容我往、葬父而返、
法老曰、依汝父令爾所誓、可往葬之、
約瑟遂往葬父、法老之臣、與宮庭長老、曁埃及長老偕行、
約瑟眷聚、昆弟戚族俱往、獨留孩稚牛羊於歌珊、
車馬同行、羣從成隊、
至約但東、亞達禾場、號哭慟甚、約瑟爲父悲哀七日、
迦南居民、見其在亞達禾場號哭、則曰、埃及人之悲哀、甚矣哉、故其地名曰亞伯麥西、在約但東、
雅各諸子、循父命而行、
舁父至迦南、葬於麥比拉田之穴、與幔利相對、昔亞伯拉罕自赫人以弗崙、所購爲業之塚地、○
約瑟葬父旣畢、與昆弟及送葬者、咸歸埃及、○
約瑟昆弟見父旣沒、相語曰、約瑟或憾我、念我之惡待、而盡報之、
乃遣人語約瑟曰、父未沒之先、囑云、
當謂約瑟曰、昔諸昆惡待於爾、請宥諸昆之罪、我儕爲汝父上帝之僕、請赦我過、言間、約瑟哭焉、
昆弟咸至、俯伏其前、曰我爲爾僕、
約瑟曰、毋懼、我豈代爲上帝乎、
爾曹意欲害我、而上帝反益我、以保兆人之命、得如今日、
今爾勿恐、我必養爾、及爾子孫、遂以善言慰藉之、○
約瑟與父家屬居埃及、享壽百有十歲、
得見以法蓮之子孫三代、瑪拿西孫、瑪吉之子、亦育於其膝前、
約瑟謂昆弟曰、我瀕死矣、上帝必眷顧爾、導爾出斯土、反至所誓賜亞伯拉罕以撒雅各之地、
約瑟使以色列族發誓、曰、上帝必眷顧爾、須攜我骨出於斯土、
約瑟享壽百有十歲而終、人以香料殮之、蓋棺於埃及、