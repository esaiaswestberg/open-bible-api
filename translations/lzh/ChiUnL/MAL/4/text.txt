萬軍之耶和華曰、其日將屆、火燃若爐、驕侈與作惡者、將如草芥、日至盡燬、致根與枝、靡有孑遺、
惟爾寅畏我名者、義日將爲爾出、其翼施醫、爾將出而踴躍、如牢中之犢、
爾必蹂躪惡人、於我所定之日、彼若灰塵、在爾足下、萬軍之耶和華言之矣、○
我僕摩西之法律、我在何烈所命、傳於以色列之典章律例、爾其憶之、
在耶和華大而可畏之日未至以先、我必遣先知以利亞詣爾、
必使爲父者之心、轉向其子、爲子者之心、轉向其父、免我蒞臨、呪詛斯土、