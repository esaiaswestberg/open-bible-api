季世必有危時至、爾宜知之、
蓋人將自私、好利、矜誇、驕傲、謗讟、逆親、辜恩、邪慝、
不情、搆怨、讒毀、縱欲、殘刻、疾善、
奸詐、躁妄、自衒、好佚樂、不好上帝、
有敬虔之貌、而無其實、若此者宜遠之、
蓋若輩潛入人家、籠絡愚女、卽負重罪、誘於多慾、
雖常學問、而終不識眞理、
猶雅尼佯庇之拒摩西、若輩亦拒眞理、其人心壞、見棄於道、
然不復增益、其愚頑將暴於衆、如彼二人然、
惟爾已率循我訓、及行、志、信、容、愛、忍、與窘逐苦難、
我在安提阿、以哥念、路司得、所遇諸事、所受窘逐、主悉救我於其中、
凡欲宗基督耶穌、敬虔度生者、必受窘逐、
但行惡與矯誣者、其惡日滋、迷人而亦受迷、
惟爾當止於所學、及所篤信者、以知所學之奚自、
且自幼穉識聖書、能使爾智、以致拯救、由於在基督耶穌之信也、
凡由上帝所感之聖經、有益於訓誨、督責、反正、習義、
致屬上帝者得以純全、悉備善工、