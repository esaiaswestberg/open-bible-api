異於衆者、獨求己欲、妄敵眞智、
蠢者不欲明哲、惟願彰其心意、
惡人旣至、輕慢亦至、恥辱隨於詬詈、
哲人之語如淵水、智慧之源如流溪、
瞻徇惡人之情、枉斷義人之獄、俱爲不善、
蠢者之脣啟爭端、其口招扑責、
蠢者之口致敗亡、其脣陷己命、
讒毀者、言如甘旨、入人甚深、
操作懈怠者、與奢侈者爲昆弟、
耶和華之名乃堅臺、義者趨之得安穩、
富人之財、爲其堅城、視若高垣、
隕越爲心驕之繼、謙遜在尊榮之先、
未聽而先應、乃愚乃辱、
有恙心能忍之、神傷孰能堪之、
哲人之心得知識、智者之耳求知識、
禮物爲人先導、引之以謁顯貴、
先赴愬者、其理似直、鄰里繼至、則得其情、
掣籤息爭競、爲強者解紛、
兄弟結怨而媾和、難於破堅城、其相爭也、如保障之門楗、
人因所言而得果報、口之所出、身必承之、
生死之權在舌、好用之者、必食其果、
人得妻室、卽爲獲福、且蒙耶和華之恩、
貧者懇切以求、富者厲詞以應、
濫交多友、必致敗亡、有友一人、親於昆弟、