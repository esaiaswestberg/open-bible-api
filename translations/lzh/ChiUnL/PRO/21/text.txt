王之心志、在耶和華掌握、如溝洫之水、隨意運轉之、
人之所行、自視爲正、惟耶和華權衡人心、
行義秉公、耶和華所悅納、愈於獻祭、
目高心傲、惡人昌熾、俱爲罪戾、
勤者之思維、足致豐裕、急躁者、乃急貧窮、
以詭詞得財、如追浮氣、適以取死、
惡者不行義、其暴戾必覆之、
負罪者之路邪曲、清潔者之行正直、
寧處屋頂之隅、勿與悍婦共居廣廈、
惡者幸人之災、鄰里罔沾其惠、
侮慢者受刑、則拙人爲睿、智慧者受訓、則知識愈增、
惡人之家、義者度之、知其必覆而亡、
貧者呼籲、塞耳弗聞、則己呼籲、亦莫之聽、
暗中投贈、氣憤胥平、饋遺入懷、烈怒以息、
秉公而行、於義人爲喜樂、於惡人爲敗壞、
迷失通達之途、必居幽魂之會、
好宴樂者、必爲窮乏、好酒膏者、不致富饒、
惡者爲義者之贖、奸者爲正者之代、
寧處曠野、不與好爭煩懣之婦偕居、
智者之家、藏寶與膏、蠢者吞噬所有、
追求仁義者、則得生命、公義尊榮、
智者登勇士之城、敗其所恃之勢、
守口舌者、保生免害、
驕矜者名曰侮慢、惟恃狂傲而妄行、
惰者手不操作、爲其願欲所殺、
有人終日貪求、義者施舍不吝、
惡者之祭爲可憎、況以惡意獻之乎、
妄證者必敗、據所聞而證之者、其言恆存、
惡者厚其顏、正人定其行、
智慧明哲謀畧、無有能敵耶和華者、
備馬待戰、惟獲勝在於耶和華、