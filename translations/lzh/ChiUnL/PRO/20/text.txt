清酒生侮慢、醇醪致喧譁、因之而搖曳者、是爲不智、
王威如獅吼、攖其怒者戕厥生、
遠爭爲人之榮、愚人乃務啟釁、
惰者冬時不事耕耘、穡時乞而弗得、
心藏謀畧、有若淵水、惟達者汲之、
自述其仁者衆、忠信之人、誰得遇之、
義者行正、子孫蒙福、
王升鞫位、瞠目而視、諸惡消散、
郭能自謂已清我心、我潔無罪、
權量不一其制、皆耶和華所惡、
孩童所爲、或清或正、因之而顯、
能聞之耳、能見之目、俱耶和華所造、
勿貪寢、免致匱乏、當啟目、則得飽飫、
購物之人、每曰惡惡、旣去則誇美之、
黃金旣有、珍珠亦多、惟哲言爲珍寶、
爲外人作保者、可取其衣、爲異族作保者、可質其身、
欺人得餅、自覺其甘、終則沙充厥口、
定策每因集議、決戰宜有智謀、
佚遊閑談者、發人陰私、孔張厥口者、勿與交際、
詛父母者、其燈必滅、幽暗甚深、
始而驟富、終不爲福、
勿言我必復仇、惟仰望耶和華、彼必救爾、
異制之石、耶和華所惡、詐僞之衡、乃爲不善、
人之步履、耶和華所定、焉能自識其道、
遽謂斯物爲聖、許願而後察之、乃自陷於網羅、
智慧之王簸散惡人、以輪碾之、
人之靈爲耶和華之燈、燭照隱衷、
仁慈誠實保王身、其位亦因仁慈而堅立、
能力爲少者之榮、皓首爲老人之美、
鞭傷可去罪惡、扑責入人甚深、