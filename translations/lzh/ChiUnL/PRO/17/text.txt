有糒少許而相安、愈於盛饌盈室而相競、
用智之奴、必治貽羞之子、與其昆弟同分遺業、
鼎以鍊銀、爐以鍊金、惟耶和華鍛鍊人心、
作惡者、喜聽奸邪之口、言誑者、傾聽毒害之舌、
戲笑貧窮、乃侮造之之主、幸災樂禍、不免受刑、
子孫爲耆老之冕、祖父爲子孫之榮、
嘉言不宜於愚者、誑舌不宜於君王、
行賄者自視其物爲寶玉、無往不利、
蓋人愆尤、乃求和愛、數言其事、則間良朋、
責通達者以一言、深入其心、甚於撻愚蠢者以百杖、
惡人務叛、必有酷吏、奉遣擊之、
寧遇失子之熊、勿遇愚人適行其妄、
以惡報善者、災害不離其家、
釁端之起、如水潰決、宜先弭之、以免爭鬬、
義惡人、罪義人、皆耶和華所惡、
蠢者旣無知、何爲執金以市智、
友朋之愛在有恆、兄弟之生爲急難、
在鄰里前拊掌作保、其人乃爲無知、
好爭競者喜罪過、高門閭者求敗亡、
心邪僻者無利益、舌乖謬者陷災殃、
生愚蠢子必懷憂、爲愚人父無所樂、
心樂爲良藥、神傷致骨枯、
惡者受人懷中之賄、以反義讞、
達者用智於其前、蠢人游目於地極、
蠢子爲父之憂、爲母之苦、
罰行義之人、扑秉公之牧、俱爲不善、
寡言者有知識、沈靜者乃通人、
愚者緘默亦爲智、閉口亦爲哲、