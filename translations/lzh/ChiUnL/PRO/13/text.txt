智慧之子、受父勸懲、侮慢之人、不聽譴責、
人因口果享福祉、心懷奸詐遭殘暴、
守口者保生、侈口者見滅、
惰者欲而弗得、勤者必致豐腴、
義者誑言是疾、惡者遺臭蒙羞、
行正直者保於義、干罪戾者敗於惡、
有自富而實空虛、有自貧而實豐裕、
人之資財、可贖生命、貧者不受恐嚇、
義人之光煇煌、惡者之燈熄滅、
驕泰惟起爭端、受勸乃有智慧、
妄得之財必耗、勤勞所積必增、
所望遲滯、致中心懷憂、所欲旣成、乃生命之樹、
輕道義者、自取敗亡、畏誡命者、必得賞賚、
智者之教、乃生命之源、使人脫死亡之網、
睿智授人恩澤、奸人之路崎嶇、
哲人以智制事、蠢者自呈其愚、
惡使陷人於禍、信使令人舒暢、
棄絕勸懲者受貧辱、順承斥責者得尊榮、
所欲得遂、中心覺甘、違離惡事、蠢人所惡、
與智者偕行、必成爲智、與蠢人爲侶、必受其傷、
災禍逐罪人、義人獲善報、
善人遺業於子孫、罪人積財歸義者、
貧而力困、多得穀食、亡於不義、亦有其人、
不杖其子者、是爲惡之、惟愛其子者、乃時懲之、
義者飽食、惡者枵腹、