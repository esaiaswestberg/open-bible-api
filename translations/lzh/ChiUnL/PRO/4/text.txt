諸子、宜聽父訓、務識明哲、
我以善道錫爾、勿棄我之法則、
昔我在父前爲佳兒、我母視我幼稚、獨爲可愛、
父誨我曰、爾心其識我言、遵守我命、則可得生、
當得智慧、宜獲明哲、我口所言、勿忘勿違、
勿棄智慧、彼將保爾、當愛智慧、彼將衞爾、
智慧乃爲首務、爾其得之、罄爾所有、以易明哲、
崇尚之、則使爾升高、懷抱之、則使爾尊榮、
彼將冠爾以華冠、付爾以榮冕、○
我子、聽受我言、則享遐齡、
我曾示爾以智慧之路、導爾以正直之徑、
爾行之、步履不至跼蹐、疾趨不至顚蹶、
堅持訓誨、謹守勿失、是爲爾之生命、
惡人之途勿入、妄人之路勿履、
避之勿由、遠之而去、
蓋彼未行惡則不眠、未傾人則廢寢、
食邪慝之餅、飲強暴之酒、
義者之道、有若朝暉、愈升愈明、迨至中午、
惡者之途、有若幽暗、遭遇顚躓、不知何因、○
我子、注意我言、傾聽我語、
勿去之於日、當存之於心、
蓋獲之者則得生命、全體舒暢、
謹守乃心、是爲生命之源、
絕邪僻於口、屛乖謬於脣、
目當直視、惟前是瞻、
坦平爾步履、穩固爾道途、
勿偏左右、移爾足遠於惡、