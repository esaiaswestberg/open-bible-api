我子、注意我之智慧、傾聽我之明哲、
致爾謹守精明、口存知識、
惟彼淫婦、脣如滴蜜、口滑於油、
終則苦若茵陳、利如刀劍、
其足下及死域、其步臨於陰府、
生命坦途、彼不之得、其徑靡常、彼不自知、
諸子宜聽、勿違我口所言、
爾行宜遠之、勿近其室門、
免爾尊榮畀他人、歲月供殘暴、
資財充於外人、辛勞歸於他家、
終則形銷體敗、難免咨嗟、
乃曰、我何恨惡訓誨、心輕斥責、
不從師言、不聽傅訓、
於羣衆大會中、幾干諸咎、
當飲己池之水、飲己井之活水、
爾泉豈可外溢、爾溪豈可流入街衢、
當獨爲己有、不公諸外人、
俾爾泉蒙福、樂爾少時之妻、
視如馴鹿、可悅之麀、恆饜於其懷、永戀乎其愛、
我子、胡爲眷戀淫婦、擁抱外婦、
蓋人之途、在耶和華目前、其徑爲彼所治、
惡者必爲己惡所拘、己罪所縛、
緣缺訓誨、必致死亡、因其愚甚、必入歧途、