心之圖謀在人、言之功效、由於耶和華、
人之所行、自視爲潔、惟耶和華權衡其心、
凡爾所爲、託於耶和華、則所謀必成、
耶和華所造者、俱適其用、其造惡人、爲使屆期受難、
心驕者耶和華所惡、雖則連手、不免受刑、
仁慈誠實、可以贖罪、人之遠惡、在寅畏耶和華、
人之所行、若耶和華悅之、則使其敵與之和、
行義而少有、愈於不義而多財、
人心謀其道途、惟耶和華指示其步履、
神言寓於王口、聽訟則無謬言、
公平之衡、屬耶和華、囊中之石、皆其所製、
惡行爲王所憎、國位以義而立、
公義之詞、爲王所悅、正言之人、爲其所愛、
王怒如致死之使、惟智者必息之、
王顏光霽、乃爲生命、其恩有若春雨之雲、
得智慧愈於得金、獲明哲愈於獲銀、
正人之途遠乎惡、守道之人保其生、
倨傲爲淪亡之先導、心驕乃隕越之前因、
中心謙卑、與貧者同處、勝於與驕人分贓、
守道者獲益、恃耶和華者有福、
心慧者謂之通明、甘言增人學問、
明哲乃生命之源、蒙昧卽愚人之罰、
智者之心訓其口、增其脣之才、
良言如蜂房、甘於心、暢於骨、
有一道焉、人以爲正、終爲死亡之路、
勞力者、其欲助之、其口迫之、
匪徒圖謀毒害、口如烈火、
乖戾者播爭端、讒毀者間密友、
強暴之人、誘惑鄰里、引入不善之途、
合眸者圖乖僻、閉脣者成邪惡、
皓首爲榮冕、行善道則獲之、
忍怒者愈於勇士、制心者愈於克城、
籤置膝上、定事在耶和華、