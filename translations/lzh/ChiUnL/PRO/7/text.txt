我子、宜守我言、衷藏我命、
守我命而得生、守我教如眸子、
繫於指端、銘於心版、
謂智慧曰、爾爲我姊妹、稱明哲爲眷屬、
保爾脫於淫婦、遠諂言之外婦、
昔我在室臨牖、自櫺而觀、
見樸拙少年中、有一乏知識者、
經行於衢、近淫婦之巷隅、而詣其室、
或薄暮黃昏、或中夜幽暗、
有婦相迎、妓妝心譎、
喧呶不羈、其足弗安於室、
時而在衢、時而在市、或潛伏於諸隅、
乃摟少者、與之接吻、面無愧色、
曰、我今日償願、有酬恩祭品、
故出迎爾、急欲晤面、茲得相遇、
我之牀榻、鋪以裀褥、曁厥繡裯、其綫出自埃及、
已以沒藥、沈香桂皮、薰我牀笫、
其來、爾我飽享愛情、迄於詰朝、以愛情相慰藉、
男人去家、行於遠道、
手執銀囊、望日方歸、
婦頻以婉言誘之、以諂言強之、
乃急從之、如牛就屠、如愚者受懲於縲絏、
至於矢刺其肝、如鳥亟於投網、不知性命攸關、
諸子其聽我、聆我口所言、
爾心勿偏於其途、勿迷於其徑、
蓋彼所傷而仆者孔多、所殺者甚衆、
其家爲陰府之路、下及死亡之室、