我子、爾若聽受我言、默識我誡、
傾耳以聆智慧、盡心以求通達、
呼籲明哲、揚聲以求通達、
尋之如銀、索之如寶、
則必知寅畏耶和華、得識上帝、
蓋耶和華錫予智慧、知識通明、出於其口、
爲正直者蓄眞智、爲行端者之盾干、
守公平之道、衞聖民之途、
爾則達義理、公平正直、及諸善路、
蓋智慧將入爾心、知識將悅爾魂、
精明必衞爾、通達必保爾、
援爾於惡者之道、脫出詞乖謬之人、
若輩離乎正路、行於暗途、
喜於作惡、悅惡者之乖戾、
其途邪曲、其徑偏僻、
維彼智慧、必援爾於淫婦、卽諂言之外婦、
彼乃遺棄少時之偶、忘其上帝之約、
其室陷於死域、其途歸於幽魂、
凡詣之者、不復旋返、不得生路、
維彼智慧、俾爾行善人之途、守義人之徑、
正人必居於大地、完人恆存於寰區、
惟惡者被絕、譎者見拔於其中、