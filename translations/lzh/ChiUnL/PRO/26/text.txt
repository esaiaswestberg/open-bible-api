蠢者得榮非宜、如夏時雨雪、如穡時下雨、
無故之詛、如雀之翔、如燕之飛、靡所棲止、
鞭爲馬、勒爲驢、杖爲蠢人之背、
應對蠢人、勿循其蠢、恐爾同乎其人、
應對蠢人、當循其蠢、免彼自視爲智、
以蠢者傳言、乃自斷其足、必受損傷、
箴言在蠢者之口、如跛者之足、虛懸而無用、
尊榮加於愚者、如以寶玉置於礫石、
箴言在蠢者之口、如荊棘在醉人之手、
以愚者與路人爲傭、如射者發矢傷衆、
蠢者復行其愚、如犬反食其所吐、
爾見自視爲智者乎、蠢者之望、較彼猶大、
惰者云、途中有獅、衢中有獅、
惰者輾轉於牀、如門在樞、
惰者染指於盂、反之於口、猶以爲勞、
惰者自視爲智、愈於善應對者七人、
行路而預不干己之爭、如執犬耳、
癲者擲炬、發矢行殺、
人欺鄰里、自謂戲玩者、亦如之、
絕薪則火滅、無讒則爭息、
好競者之搆爭、如加炭於焰、如加薪於火、
讒毀者、言如甘旨、入人甚深、
口温而心惡、猶以銀滓包瓦器、
懷憾之人、口務文飾、心藏詭譎、
其言雖甘、爾勿信之、蓋其心藏可惡之端有七、
其憾恨雖蓋以詭譎、其邪慝必顯於會中、
掘阱者必自陷、轉石者反自傷、
舌謊者惡其所傷、口諛者敗壞是行、