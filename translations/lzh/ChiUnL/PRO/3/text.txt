我子、勿忘我教、恪守我誡、
則必增爾年日、加爾平康、
勿容仁慈誠實去爾、當繫之於頸項、銘之於心版、
則於上帝世人前、蒙恩寵、得名譽、
一心賴耶和華、勿恃己之明哲、
凡事認之、彼必平直爾途、
勿自以爲智、當寅畏耶和華、而離乎惡、
則療治爾身、潤澤爾骨、
以爾資財、及所產之初實、尊榮耶和華、
則爾倉豐盈、酒醡之新釀流溢、○
我子、勿輕耶和華之懲罰、勿厭其譴責、
蓋耶和華責其所愛、如父於其所悅之子、
獲智慧、得明哲者、其人福矣、
得之愈於得銀、其利愈於精金、
貴於珍珠、凡可慕者、無足比擬、
右持壽考、左執富貴、
其道安樂、其徑平康、
持之者以爲生命之樹、守之者咸有福祉、
耶和華以智慧奠地、以明哲建天、
以其知識俾深淵坼裂、雲霄滴露、○
我子、持守眞智精明、顧諟弗失、
此爲爾魂之生、爾項之飾、
爾則安然行路、足不顚蹶、
偃臥無懼、酣然而睡、
恐怖忽至爾勿懼、惡人遭風爾勿驚、
蓋耶和華爲爾所恃、必佑爾足、免於罹陷、
當善待者、爾力能爲、則勿謝卻、
爾有其物、勿語鄰曰、且去、明日復來、我以予爾、
爾鄰附爾安居、勿謀害之、
人未加害於爾、勿無端與之爭、
勿嫉強暴、勿擇其途、
蓋乖戾者爲耶和華所惡、正直者爲其所契、
耶和華詛惡者之家、錫嘏義者之室、
加侮慢於侮慢者、施恩寵於謙遜者、
智者必得其榮、愚者之升爲辱、