於是以色列衆咸出、自但至別是巴、曁基列地之民、有如一人、集於米斯巴、在耶和華前、
民長與以色列諸支派、集爲上帝民會、執兵步卒、共四十萬、
以色列人至米斯巴、爲便雅憫人所聞、以色列人問曰、此惡之由、請以告我、
被殺之婦、其夫利未人對曰、我與妾至便雅憫之基比亞、止宿於彼、
及夜、基比亞人起而攻我、環室、意欲殺我、淫汚我妾致死、
彼行淫亂謬妄之事、在以色列中、故我取妾而臠之、徧送於以色列四境、
請爾以色列衆爲之畫策、而建議焉、
民衆悉起、有如一人、曰、我不返幕歸家、
必掣籤、往攻基比亞、
於以色列諸支派中、百取十、千取百、萬取千、使備餱糧、迨衆至便雅憫之基比亞、則依其在以色列中、所行謬妄之事以待之、
於是以色列衆咸集、連絡爲一、以攻斯邑、
以色列支派遣人謂便雅憫支派曰、爾中所行何惡、
今以基比亞之匪徒付我、俾致之死、以除惡於以色列中、便雅憫人不聽同儕以色列人之言、
乃由諸邑、集於基比亞、欲與以色列人戰、
便雅憫諸邑執兵之士、計二萬六千、其外有基比亞選兵、計七百、
衆中有所簡左手較捷之卒七百、以繩發石、不爽毫髮、
除便雅憫人外、以色列人之執兵者、計四十萬、皆戰士也、
以色列人起、往伯特利、諮諏上帝曰、與便雅憫人戰、我中誰當先往、耶和華曰、猶大先往、
以色列人晨興、對基比亞建營、
出而列陳於基比亞、欲與便雅憫人戰、
便雅憫人自基比亞出、戮以色列人二萬二千、
以色列人共奮厥志、復列陳於前日之陳所、
上至耶和華前、哭泣至暮、諮諏耶和華曰、我可再與昆弟便雅憫人戰否、耶和華曰、可往攻之、
翌日、以色列人進攻便雅憫族、
便雅憫人是日自基比亞出而逆之、又戮以色列執兵之士一萬八千、
以色列民衆、上至伯特利哭泣、坐於耶和華前、禁食至暮、獻燔祭及酬恩祭於耶和華、
時、上帝約匱在彼、亞倫孫、以利亞撒子非尼哈、侍於其前、
以色列人諮諏耶和華曰、我可復出、與我昆弟便雅憫人戰乎、抑止乎、耶和華曰、往哉、明日我必付之爾手、
以色列人設伏於基比亞四周、
越至三日、以色列人往攻便雅憫人、列陳於基比亞如前、
便雅憫人出而迎戰、被誘離邑、如前擊殺以色列人、約有三十、於二通衢、一往伯特利、一往基比亞之郊野、
便雅憫人曰、其敗如故、以色列人曰、我儕其遁、誘之離邑、至於通衢、
衆遂起離其所、列陳於巴力他瑪、伏者自基比亞草場而出、
有以色列選兵一萬、往攻基比亞、戰勢劇烈、然便雅憫人不知禍之將及、
耶和華使便雅憫人敗於以色列人前、是日以色列人殺便雅憫人、二萬五千一百、皆執兵之士、
便雅憫人乃自知敗北、初、以色列人恃有伏兵在基比亞、故暫避便雅憫人、
伏兵驟出、進攻基比亞、刃擊舉邑之人、
以色列人曾約伏兵、以使邑中烟雲上騰爲號、
以色列人戰時稍卻、便雅憫人殺其人約有三十、自謂以色列人爲我所敗、如前戰然、
迨邑中烟雲起、其狀如柱、便雅憫人回顧、見舉邑烟焰冲天、
以色列人旋轉、便雅憫人見禍及之、不勝駭懼、
遂背以色列人、轉向曠野之路而遁、軍士急追於後、民自諸邑而出、戮之於其間、
追襲之、圍困之、在其駐足之所蹂躪之、至於相對日出處之基比亞、
便雅憫人仆者一萬八千、皆勇士也、
其餘轉向曠野而逃、至臨門磐、以色列人又於通衢、收其五千人、追至基頓、又殺二千人、
是日便雅憫執兵之士死者、共二萬五千、皆勇士也、
惟有六百人、轉向曠野而逃、至臨門磐、居之四月、
以色列人反攻便雅憫、刃擊邑衆、與其牲畜、及凡所遇、所至諸邑、以火焚之、