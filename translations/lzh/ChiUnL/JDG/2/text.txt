耶和華之使者自吉甲上至波金、曰、我使爾出埃及、攜至所誓爾祖之地、曾言與爾之約、永久不廢、
勿與斯土之民立約、必毀其壇、而爾不聽我言、果何爲哉、
故我又曰、必不逐斯民於爾前、彼將爲爾脇下之棘、其神將爲爾擭、
耶和華之使者向以色列衆言此、民遂大聲號哭、
名其地曰波金、在彼獻祭於耶和華、○
昔約書亞遣民、以色列人各歸其業、據有斯土、
約書亞存日、以色列人奉事耶和華、約書亞卒後、長老尚在時、亦然、以斯長老見耶和華爲以色列人所行大事也、
耶和華僕、嫩之子約書亞卒、年百有十歲、
葬於其業之界、卽亭拿希列、在以法蓮山地、迦實岡北、
斯代之人、咸歸其祖、又興一代、不知耶和華、及其爲以色列人所行之事、○
以色列人行耶和華所惡、崇事巴力、
違棄耶和華、其祖之上帝、卽導之出埃及者、而從四周諸族之神、向之跪拜、激耶和華怒、
違棄耶和華、而崇事巴力、曁亞斯他錄、
耶和華怒以色列族、付於虜者之手、鬻於四周之敵、使不能禦之、
無論何往、耶和華以災禍擊之、如其誓言、民極困苦、
耶和華興起士師、拯民於虜者之手、
乃民不聽士師、狥欲而從他神、向之跪拜、速違厥祖所行之道、不效其從耶和華之命、
耶和華旣爲興起士師、則偕之拯民於敵手、至終其世、蓋耶和華見民受人虐迫而哀歎、乃回其意、
迨士師沒後、民仍轉而行惡、較甚於祖、從事他神、而跪拜之、不改其行、與其頑梗、
耶和華怒以色列人曰、斯民乃背我命其祖所守之約、不聽我言、
故約書亞卒時所遺諸族、我必不復逐之、
以試以色列族效其列祖、遵行耶和華之道否、
耶和華遂留此諸族、不速逐之、亦不付於約書亞手、