耶路巴力子亞比米勒往示劍、見其母之兄弟、及外祖之眷屬、語之曰、
請爾謂示劍之衆曰、耶路巴力七十子治爾、與一人治爾、孰善、當念我與爾乃骨肉之親、
其母之兄弟、以此言告示劍衆、僉曰、斯乃我兄弟也、遂歸心亞比米勒、
由巴力比利土廟、取銀七十予之、亞比米勒用以募游蕩無賴之徒從之、
乃往俄弗拉、入於父家、殺其兄弟七十人於一石上、皆耶路巴力子、僅遺季子約坦、因其自匿也、○
示劍人曁米羅族、咸集於示劍誌石之橡下、立亞比米勒爲王、
或以告約坦、乃立於基利心山巔、揚聲呼曰、示劍人歟、其聽我言、致上帝亦聽爾言、
昔諸樹欲膏一樹爲其王、謂橄欖樹曰、請爾治我、
橄欖樹曰、我有膏油、可以尊榮上帝與人、豈舍此而搖於衆樹之上乎、
諸樹謂無花果樹曰、爾來治我、
無花果樹曰、我味甘、我果佳、豈舍此而搖於衆樹之上乎、
諸樹謂葡萄樹曰、爾來治我、
葡萄樹曰、我之新釀、可以愉悅上帝與人、豈舍此而搖於衆樹之上乎、
諸樹謂棘曰、爾來治我、
棘曰、若誠膏我爲王治爾、則來匿我蔭下、不然、則願火自棘出、燬利巴嫩之香柏、
今爾立亞比米勒爲王、如爾所爲、果誠且義、善待耶路巴力及其家、酬其夙恩、則可喜悅、
昔我父冒死爲爾戰、拯爾脫於米甸人手、
今爾起而攻我父家、殺其子七十人於一石上、立婢之子亞比米勒爲示劍人王、以其爲爾兄弟也、
如爾今日待耶路巴力及其家、果誠且義、則可因亞比米勒而樂、彼亦可因爾而樂、
否則願火自亞比米勒出、燬示劍人及米羅族、亦願火自示劍人及米羅族出、燬亞比米勒、
約坦畏其兄亞比米勒而避之、逃往比珥居焉、○
亞比米勒爲以色列長、凡歷三年、
上帝使惡神在亞比米勒與示劍人間、示劍人則以詐僞待亞比米勒、
用報耶路巴力七十子所受之殘害、使流血之罪、歸其兄弟亞比米勒及助殺之示劍人、
示劍人設伏於山巔、以伺亞比米勒、凡過之者咸被刦、或以告亞比米勒、○
以別子迦勒、與其昆弟至示劍、示劍人恃之、
出於田間、斂葡萄而醡之、設筵獻頌、入其神廟、式飲式食、而詛亞比米勒、
以別子迦勒曰、亞比米勒爲誰、示劍爲誰、而使我事之、彼非耶路巴力子乎、其督非西布勒乎、莫若事示劍父哈抹之裔、曷爲事彼、
願斯民歸我掌握、我必除亞比米勒、又告亞比米勒曰、增益爾軍而出、
邑長西布勒聞迦勒之言、則怒、
密遣使往見亞比米勒曰、以別子迦勒、偕其昆弟至示劍、慫恿邑衆攻爾、
爾與相從之衆夜起、伏於田間、
詰朝日出之時、夙興攻城、彼與從者出而禦爾、則可相機而行、
亞比米勒與相從之衆夜起、分爲四隊、伏伺示劍、
以別子迦勒出、立於邑門、亞比米勒與從者、自伏處並起、
迦勒見其民衆、謂西布勒曰、有人自山巔而下、西布勒曰、爾見山影、誤以爲人、
迦勒又曰、試觀有人自高地而下、更有一隊、從術士橡樹之路而來、
西布勒曰、爾昔言亞比米勒爲誰、而使我事之、爾之前言、今安在哉、此非爾所藐視之民乎、請出而與之戰、
迦勒遂率示劍人出、與亞比米勒戰、
亞比米勒追之、迦勒逃遁、傷者沿路而仆、直至邑門、
亞比米勒居亞魯瑪、西布勒逐迦勒與其昆弟、不容其居示劍、
翌日、民出至田、或以告亞比米勒、
遂分從者爲三隊、伏於田間、見民由邑出、則起而擊之、
亞比米勒率其隊突前、立於邑門、其餘二隊、擊在田者、
亞比米勒終日攻邑、取之、殺其民、傾其城、布之以鹽、
守示劍臺者聞此、遂入巴力比利土廟之保障、
或告亞比米勒曰、守示劍臺者咸集一處、
亞比米勒與相從之衆陟撒們山、亞比米勒手執斧、斫樹枝、置之於肩、諭從者曰、見我所爲、爾速效之、
衆遂各斫樹枝、從之、置於保障、縱火焚之、居示劍臺者皆死、男女約千人、○
亞比米勒往提備斯、建營取之、
邑中有堅臺、民衆男女皆逃入、閉門而登臺巔、
亞比米勒至臺前攻之、近臺門、欲焚以火、
有婦以磨之上石、擲亞比米勒首、破其頭顱、
亞比米勒急呼執兵之少者曰、拔刃殺我、免人云我見戮於婦、少者遂刺之而死、
以色列人見亞比米勒已死、各歸其所、
亞比米勒殺兄弟七十人、所行於父之惡、上帝報之若是、
示劍人之惡、上帝亦報之、耶路巴力子約坦之詛、悉臨之焉、