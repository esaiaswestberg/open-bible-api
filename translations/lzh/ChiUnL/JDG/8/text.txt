以法蓮人謂基甸曰、爾與米甸人戰、而不招我、何待我如是、遂切責之、
基甸曰、我之所爲、豈能比爾之所爲、以法蓮所採之遺果、詎不勝於亞比以謝所斂之葡萄乎、
上帝以米甸二伯俄立西伊伯、付於爾手、爾之所爲、我焉能及、基甸言此、以法蓮人之怒遂息、
基甸與從者三百人、至約但濟河、雖困憊、而仍追敵、
基甸謂疎割人曰、我追米甸二王西巴撒慕拿、從者困憊、請給以餅、
疎割牧伯曰、西巴撒慕拿之手、豈在爾手、而使我以餅給爾軍乎、
基甸曰、迨耶和華以西巴撒慕拿、付於我手、我必以曠野之荊棘、扑爾之體、
由此而上、至毘努伊勒、亦如是以請、其人所答、如疎割人、
基甸謂之曰、我平安而歸時、必毀此臺、○
當時東方執刃之軍旅、隕者十有二萬、所遺一萬五千、從西巴撒慕拿在加各、
敵營方宴然、基甸由挪巴約比哈東、從居幕者之道、往而擊之、
米甸二王西巴撒慕拿遁、基甸追而擒之、潰其全軍、
約阿施子基甸、自希列斯阪戰場而返、
擒疎割一少者訊之、遂書疎割牧伯長老之名、凡七十七人、
至疎割、語其人曰、昔爾譏我云、西巴撒慕拿之手、豈在爾手、而使我以餅給爾之憊卒乎、試觀其人在此、
遂執邑中長老、以曠野之荊棘懲疎割人、
毀毘努伊勒之臺、殺其邑人、
問西巴撒慕拿曰、爾在他泊、所殺之人若何、曰、似爾、俱有王子之狀、
曰、是我同母兄弟也、我指耶和華之生而誓、爾若存其命、我亦不殺爾、
遂諭長子益帖曰、爾起殺之、惟孺子不拔劍、以尚幼而懼故也、
西巴撒慕拿曰、爾起殺我、蓋人若何、其力亦如之、基甸遂起殺之、取其駝項之新月環、○
以色列人謂基甸曰、爾旣救我脫於米甸人手、爾及子孫當治我儕、
基甸曰、我不治爾、我子亦不治爾、治爾者乃耶和華也、
又曰、我有所求、各以所獲耳環予我、蓋敵乃以實瑪利人、有金耳環、
衆曰、我樂與之、遂鋪其衣、各以所獲耳環、擲於其中、
基甸所索之金耳環、重一千七百舍客勒、此外又得米甸王所佩之月環垂環、所衣之絳衣、及其駝項之索、
基甸用之作聖衣、置於己邑俄弗拉、以色列人狥欲拜之、成爲基甸與其家之機檻、
米甸人服於以色列人、不復昂首、基甸在日、其地綏安、歷四十年、○
約阿施子耶路巴力歸居己第、
基甸妻室衆多、生子七十、
其妾在示劍、亦生一子、基甸命名亞比米勒、
約阿施子基甸壽高而卒、葬於父約阿施之墓、在亞比以謝族之俄弗拉、○
基甸旣沒、以色列人轉而狥欲從諸巴力、立巴力比利土爲其神、
不憶其上帝耶和華、救之脫於四周敵人手者、
亦不依耶路巴力卽基甸、所施於彼之恩、而厚遇其家、