俄巴底亞所得之啟示、論以東曰、我儕自耶和華得聞音信、有使者奉遣至列邦曰、其起、我儕其起、與之戰、
耶和華曰、我使爾在列邦中爲微小、甚被藐視、
爾處巖穴、居於崇高、爾心之驕欺爾、自謂誰能降我於地、
爾雖高居如鷹、結巢星間、我必使爾下墜、耶和華言之矣、
爾之見滅爲何如乎、如賊臨爾、如盜夜間至爾、其攘竊也、豈非饜其所欲而後已乎、如摘葡萄者至爾、豈不有所遺乎、
以掃何被搜乎、其所藏之寶、何被索乎、
與爾結盟者、咸逐爾至於邊陲、與爾和好者、欺爾勝爾、食爾糧者、設機檻於爾下、爾無知識也、
耶和華曰、是日、我豈不滅以東之智者、絕以掃山之哲人乎、
提幔歟、爾之勇士將驚惶、致居以掃山者、悉被戮而盡絕、
以爾行暴於爾昆弟雅各、必蒙羞恥、永世見絕、
昔日外人掠其貨財、異族入其邑門、爲耶路撒冷掣籤、爾立於旁、若敵中之一焉、
爾昆弟遘災之日、爾不可旁觀、猶大人見滅之日、爾不可欣喜、於其遭難之日、爾不可狂言、
我民遇禍之日、爾不可入其邑門、受罰之日、爾不可旁觀其苦、罹害之日、爾不可攘取其財、
不可立於通衢、而絕其逃脫者、於其患難之日、不可付其遺民於敵、
蓋耶和華之日近臨萬邦、爾所爲者、加諸爾身、爾所行者、歸於爾首、
爾猶大人、在我聖山而飲、萬邦亦將如是恆飲、且飲且咽、將若未嘗有者、
惟在錫安山、將有逃脫者、其山爲聖、雅各家必得其業、
雅各家爲火、約瑟家爲燄、以掃家爲稿、必燃而燬之、以掃家靡有孑遺、耶和華言之矣、
南土之人、將得以掃山、窪地之人、將得非利士地、其餘將得以法蓮、及撒瑪利亞之田疇、便雅憫將得基列、
以色列軍旅之俘囚、在迦南人中者、將得其地、至於撒勒法、耶路撒冷之俘囚、在西法拉者、必得南土諸邑、
將有救者、上錫安山而鞫以掃山、國則歸於耶和華焉、