爾中或有相爭、敢訟於不義者前、而不於聖徒前乎、
豈不知聖徒將鞫世乎、世且爲爾鞫、而不堪鞫細事乎、
豈不知我儕將鞫天使、況此生之事乎、
若此生之事是鞫、乃使會中之卑無足數者鞫之耶、
我言此以愧爾、豈爾中無一智者、能判兄弟乎、
乃兄弟相訟、且於不信者之前乎、
夫爾曹相訟、其失已甚、盍寧受枉受虧乎、
乃反作枉作虧、且於兄弟也、
豈不知不義者不得承上帝國乎、毋受惑、凡淫亂、拜像、行姦、爲孌童、比頑童、
盜竊、貪婪、沈湎、詬詈、苛索者、皆不得承上帝國也、
爾中素有如是者、惟以主耶穌基督名、及我上帝之神、已洗滌成聖、而見義焉、○
凡物皆宜於我、然不盡有益、凡物皆宜於我、然不受其制、
食爲腹、腹爲食、而上帝將悉敗之、惟身非爲淫、乃爲主、主爲身、
上帝曾起主、亦將以其能起我儕、
豈不知爾身乃基督之肢乎、以基督之肢、爲娼妓之肢可乎、必不可也、
豈不知合於娼妓者、卽與之一體乎、故曰、二者成爲一體、
惟合於主者、卽與主一靈也、
當避淫行、人之干罪、皆在身外、惟行淫者、干罪於己身也、
豈不知上帝賜聖神於爾衷、而爾身乃聖神之殿乎、且爾非己有也、
蓋爾以值見購、故當以身榮上帝焉、