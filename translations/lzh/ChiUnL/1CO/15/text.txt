兄弟乎、今我示爾、昔我所宣於爾之福音、卽爾所受而賴之以立者、
爾若守之、而所信非虛、則由之得救、
我以所受授爾、首焉者、卽基督依經所載、爲我罪而死、
旣葬、三日復起、亦依經言也、
見於磯法、次見於十二使徒、
又同時見於兄弟五百餘人、其中雖有已寢者、然強半猶存焉、
又見於雅各、見於諸使徒、
卒見於我、如未及產期而生者、
我乃使徒之微者、曾窘逐上帝會、不堪稱爲使徒也、
我今爲何如人、乃由上帝之恩、其恩施我非徒然也、我服勞越衆、要非我也、上帝之恩偕我也、
無論我與彼、如此宣之、爾曹亦如此信之、○
旣宣基督自死復起、何爾中有謂無死而復起者乎、
若無死者復起、則基督未起、
基督未起、則我之所宣乃虛、爾之信亦虛、
死者不起、則上帝未嘗起基督、而我證其起之、適爲妄證於上帝、
死者不起、則基督未嘗見起、
基督未起、則爾之信徒然、而爾仍在罪中矣、
其宗基督而已寢者、亦淪亡焉、
若我儕望於基督者、第在今生、則較衆尤爲可憫也、○
然基督誠自死復起、爲諸寢者先、
旣因乎人而致死、亦因乎人而致死者復起、
蓋如在亞當而衆死、亦在基督而衆復生、
但各依其序、基督爲先、次則屬基督者、於其臨格時也、
基督旣廢諸政、諸權、諸能、付其國於父上帝、則末期至矣、
蓋基督必秉權、迨置諸敵於其足下、
其終所滅之敵、卽死也、
經云、上帝服萬有於其足下、旣曰服萬有、則服萬有者不在其中也、明矣、
萬有旣服之、則子亦服於服萬有者、俾上帝爲萬有於萬有之中、○
不然、爲死者受洗何爲耶、若死者槪不復起、則爲之受洗何故也、
且我儕何爲恆冒險哉、
兄弟乎、我於我主基督耶穌、因爾而誇者爲誓、我乃日日死也、
昔我於以弗所、若效常人鬬獸、有何益哉、若死者不見起、毋寧式飲式食、蓋明日將死矣、
勿受欺、濫交敗善行、
宜儆醒以行義、勿干罪、蓋有不知上帝者、我言此以愧爾、○
或問死者如何見起、以若何之體而來乎、
愚哉、爾所播者、不死則不生、
且所播者、非將有之體、或麥或他穀、惟粒耳、
上帝隨意賜體、種各有其體、
形軀非一、有人獸禽魚之別、
有在天之體、有在地之體、在天者之榮、異於在地者、
日有其榮、月有其榮、星有其榮、而此星之榮、異於彼星、
死者復起亦然、播於必朽、起於不朽、
播於辱而起於榮、播於弱而起於強、
播乃血氣之體、起則靈性之體、旣有血氣之體、亦有靈性之體、
經云、始之亞當、成維生之魂、終之亞當、爲賜生之靈、
然屬靈者非在先、屬血氣者在先、屬靈者繼之、
先者本乎地而屬土、後者乃本乎天、
屬土者如何、凡屬土者亦如何、屬天者如何、凡屬天者亦如何、
我儕旣有屬土者之狀、亦將有屬天者之狀矣、○
兄弟乎、我謂血氣不能承上帝國、必朽不能承不朽、
我以奧祕示爾、我儕不盡寢、乃將盡化、
頃刻瞬息之間、於末次角響時則然、蓋角將響、死者見起而不朽、而我儕化矣、
此必朽者、將衣以不朽、此必死者、將衣以不死、
必朽者旣衣以不朽、必死者旣衣以不死、所記死被消滅者之言、應矣、
死乎、爾勝安在、死乎、爾鋒安在、
死之鋒罪也、罪之權律也、
感謝上帝、賜我儕由主耶穌基督得勝焉、
故我所愛之兄弟、當貞固不搖、恆務主工、蓋知爾曹之勞、於主非徒然也、