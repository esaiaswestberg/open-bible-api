兄弟乎、論及神貺、我不欲爾不知也、
爾爲異邦人時、惑於瘖偶、隨所牽引、爾所知也、
故我示爾、感於上帝之神、而謂耶穌可詛者、未之有也、不感於聖神、而能稱耶穌爲主者、亦未之有也、○
恩賜有殊、而神惟一、
職事有殊、而主惟一、
功用有殊、而上帝惟一、行萬事於衆中、
聖神之顯著、賦於各人、以致其益、
或由聖神賦以睿智之言、或由聖神賦以知識之言、
又或由聖神賦以信德、或由聖神賦以醫術、
更或賦以異能、或以豫言、或辨諸神、或言方言、或譯方言、
此皆一神所行、隨其所欲而頒予之、○
猶身一而體百、身之體雖多、究爲一身、基督亦然、
蓋我衆不論猶太、希利尼、爲奴、自主、皆受洗於一神、合爲一身、且皆飲於一神焉、
夫身非一體、乃百體、
倘足云、吾非手、不屬身、非果不屬身也、
倘耳云、吾非目、不屬身、亦非果不屬身也、
若身盡爲目、何以聽、盡爲耳、何以嗅、
今上帝隨其所欲、置百體於身、
如悉爲一體、則身安在、
故體雖多、而身則一、
目不能謂手曰、吾弗需爾、首不能謂足曰、吾弗需爾、
反是、身之百體、其似弱者、尤爲要也、
人所視爲體之賤者、則愈尊之、致不雅者益雅矣、
夫體之雅者、無所需也、上帝調和人身、使不尊者益尊、
俾身無間、而百體相關焉、
若一體苦、百體同苦、一體榮、百體同榮、
爾曹乃基督之身、各自爲體、
上帝立人於會、一使徒、二先知、三教師、繼以異能、醫術、輔佐者、治理者、言方言者、
衆皆使徒、先知、教師乎、
皆有異能、醫術乎、抑皆言方言、譯方言乎、
爾曹宜慕恩賜之大者、我且示爾以尤妙之道焉、