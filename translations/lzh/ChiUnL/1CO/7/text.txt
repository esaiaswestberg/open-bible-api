論及爾所書者、則男不近女爲善、
然爲淫故、夫各有其婦、婦各有其夫、
夫當予婦以所宜、婦於夫亦然、
婦不得自主其身、惟夫主之、夫亦不得自主其身、惟婦主之、
勿相負、惟彼此契合、暫務祈禱、乃可相離、後仍相聚、以免情不自禁、撒但因之試爾、
我言此、許也、非命也、
我願衆皆如我、但各得其賜於上帝、一如此、一如彼、○
我謂未嫁娶者與嫠婦、若恆如我則善、
倘不能自制、嫁娶可也、蓋嫁娶愈於慾爍也、
若已嫁娶者、我則命之、然非我也、乃主也、曰、婦勿去夫、
若去之、則無他適、或仍與夫和、夫亦勿棄婦、
語其餘、我也、非主也、如兄弟有婦不信、彼願同居、則勿棄之、
婦有夫不信、彼願同居、則勿棄之、
蓋不信之夫以婦聖、不信之婦以夫聖、不然、則子女不潔、而今俱聖矣、
若不信者欲去、則聽之、兄弟姊妹、於此俱無束縛、蓋上帝召我以和也、
爲婦者焉知能救爾夫否乎、爲夫者焉知能救爾婦否乎、
惟當各依主之頒賜、並如上帝所召而行、我命諸會亦如是、
人旣受割而見召、則勿廢割、人未受割而見召、則勿受割、
割與不割、皆無足重、惟守上帝誡而已、
各宜止於見召時之分、
爾爲奴而見召、勿以爲慮、若能得釋、寧安之、
蓋爲奴而見召於主、則爲主所釋、自由而見召、則爲基督之奴、
爾乃以值見購、勿爲人奴、
兄弟乎、各宜與上帝偕而止於見召時之分焉、○
論及處女、我未奉主命、惟蒙主矜恤以爲忠、則以己意示之、
我意因今時之艱、守其素者爲善、
旣繫於婦、勿求釋、未繫於婦、勿求娶、
爾娶非罪、處女嫁亦非罪、但若輩形軀必遭難、願爾免之、
兄弟乎、我姑言之、時日促矣、今而後有妻者當如無妻、
哭者如無哭、喜者如無喜、購者如無有、
用此世者當如不妄用、蓋斯世之情狀逝矣、
我欲爾無所慮、無妻者慮主之事、如何悅主、
有妻者慮世之事、如何悅妻、
婦與處女亦有別、無夫者慮主之事、欲身與靈皆聖、有夫者慮世之事、如何悅夫、
我言此、爲益爾、非縛爾、乃所宜然、俾爾專於事主、心無紛擾、
或慮待其處女非宜、妙齡已過、事有當行、隨所欲亦無罪、婚嫁可也、
人若堅心而無所迫、自行其志、定意留其處女、亦爲善也、
如是、嫁之者善、不嫁之者尤善、
夫在婦繫、夫死婦脫、任所欲嫁、惟宗主者乃可、
我意不嫁更爲有福、且思我有上帝之神也、