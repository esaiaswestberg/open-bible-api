由上帝旨、奉召爲耶穌基督使徒保羅、及兄弟所提尼、
書達哥林多上帝會、卽成聖於基督耶穌中、蒙召爲聖徒、與隨在籲我主耶穌基督名者、基督爲其主、亦我之主也、
願恩惠平康、由我父上帝、及主耶穌基督歸爾、○
我爲爾曹恆謝我上帝、因上帝之恩於基督耶穌賜爾、
俾爾於基督中萬事富有、才辯知識俱優、
如基督之證、得堅於爾中、
使爾曹恩賜罔缺、以待我主耶穌基督之顯、
亦將堅爾至終、致於我主耶穌基督之日、無有可責、
誠信者上帝也、爾由彼見召、與其子我主耶穌基督相通也、○
兄弟乎、我以我主耶穌基督之名勸爾、言宜同、毋樹黨、惟一心一志、翕然契合、
革來氏之家人告我、言爾兄弟中有紛爭、
我謂爾曹各有所言、我宗保羅、我宗亞波羅、我宗磯法、我宗基督、
基督豈有分乎、保羅豈爲爾釘十架乎、抑爾受洗歸於保羅名乎、
我謝上帝、於基利司布該猶而外、我未嘗施洗爾中一人、
免人言爾受洗歸於我名也、
我亦施洗司提反家人、其餘則弗憶之矣、
蓋基督遣我、非以施洗、乃宣福音、非在言語之智、恐虛基督之十架焉、○
夫十架之道、於淪亡者爲愚、於我儕得救者、則爲上帝之能、
記有之、我將敗智者之智、廢哲者之哲、
智者安在、士子安在、斯世之辯者安在、豈非上帝使世之智爲愚乎、
蓋世自恃己智、不識上帝、故上帝喜以若愚之道救諸信者、此卽上帝之智也、
猶太人索異蹟、希利尼人求智慧、
但我儕乃宣釘十架之基督、於猶太人則爲礙、於異邦人則爲愚、
惟於奉召者、無論猶太希利尼、則基督爲上帝之能、上帝之智、
蓋上帝之愚、智於人、上帝之弱、強於人也、○
兄弟乎、試觀爾曹奉召、依形軀爲智爲能爲貴者、俱無多也、
乃上帝選世之愚者、以愧智者、選世之弱者、以愧強者、
且選世之卑賤者、受輕忽者、與夫無者、以廢有者、
使人無一自誇於上帝前、
惟爾本乎上帝、在基督耶穌中、彼由於上帝、而爲智爲義爲聖爲贖於我儕者也、
如經云、誇者當於主而誇焉、