兄弟乎、我平昔與爾言、非視爾爲屬靈者、乃如屬形軀者、在基督中之赤子、
我曾哺爾以乳、不以糧、因爾素未能食、今仍未能也、
蓋爾尚屬形軀、爾中有媢嫉爭鬬、豈非屬形軀、效世人而行乎、
或言我宗保羅、或言我宗亞波羅、爾曹非若世人乎、
亞波羅爲誰、保羅爲誰、無非執事、各依主之所賜、俾爾因之而信耳、
我樹之、亞波羅灌之、惟上帝長之、
是以樹者灌者皆無足數、惟長之之上帝而已、
樹者灌者一也、各因其勞而得值、
蓋我儕乃與上帝同勞者、爾曹爲上帝之田、上帝之室、○
我依上帝所賜之恩、猶良工師置基、而他人建於其上、惟當各愼其如何建耳、
蓋所置之基、卽耶穌基督也、此外無能置他基者、
若有人以金銀寶石、草木禾稿、建於基上、
各工必顯、至日乃彰、蓋以火昭著、各工如何、火必驗之、
人於其上所建之工若存、則將得值、
若焚、則將受損、惟己得救、有若脫於火焉、○
豈不知爾乃上帝殿、上帝之神居爾衷乎、
人毀上帝殿、上帝必毀之、蓋上帝殿乃聖、爾曹是也、○
勿自欺、爾中或於斯世自以爲智者、則當爲愚以成智、
蓋斯世之智、於上帝爲愚、記有之、主令智者自中其詭計、
又曰、主知智者之意念爲虛、
是故勿以人而誇、蓋萬物屬爾、
無論保羅、亞波羅、磯法、世界生死、今時來時、皆屬於爾、
爾屬基督、基督屬上帝、