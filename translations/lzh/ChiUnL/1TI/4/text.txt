夫聖神特言季世將有叛道者、務於惑世之神、鬼魔之教、
此乃由於誑者之僞、其心之良、若爲爇鐵所烙、
禁嫁娶、戒食物、卽上帝所造、使信而洞悉眞理之人、感謝而受者也、
蓋上帝所造皆美、若感謝而受、則無可棄、
以其由上帝道及祈禱而潔矣、○
爾以此提撕兄弟、卽爲耶穌基督善役、蒙育於道之言、及爾所率之善教焉、
當棄不經之語、老媼妄誕之談、而自練於敬虔、
蓋練乎身者其益小、惟敬虔則萬事皆益、而有今生來生之許、
誠哉是言、宜盡納之、
我儕爲此服勞勉力、因有望於維生之上帝、卽萬人之救者、於信者爲尤然、
爾當以此命人訓人、
勿以爾之年幼爲人輕視、惟以言行愛信與潔、爲信者之模楷、
專務誦讀、勸勉訓誨、以待我至、
勿忽爾衷之恩賜、乃由豫言、及長老按手而予者、
當勤於斯、專於斯、使爾之上達顯於衆、
愼乃身與乃訓、宜恆於斯、如是、則能救己及聽爾者矣、