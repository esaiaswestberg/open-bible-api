人慕監督之職、乃羨善工、誠哉是言、
夫監督須無可責、爲一婦之夫、節制、貞正端方、厚待賓旅、善施教誨、
不酗洒、不毆擊、惟温和無競、不好貨財、
善齊其家、使子女莊重順服、
蓋不知齊家、何能理上帝會乎、
甫入教者未可也、恐其自衒、罹魔之刑、
又當有善證於外人、免遭誹謗、及魔之機檻、
執事亦須莊重、不歧舌、不嗜酒、不黷貨、
以清潔之良、存道之奧、
若此者、必先驗之、無可責而後充執事、
婦女亦須莊重、勿讒謗、當有節制、凡事忠信、
執事須爲一婦之夫、善治子女與其家、
善充執事者、自獲嘉級、且毅然於基督耶穌之道、○
我冀速就爾、
然恐稽延、書此遺爾、俾知當如何行於上帝家、卽維生上帝會、眞理之柱石、
大哉敬虔之奧、無不以爲然也、彼乃顯於形軀、徵於心靈、見於天使、宣於列邦、信於天下、躋於光榮焉、