依救我之上帝、及我所望基督耶穌之命、爲耶穌基督使徒保羅、
書達提摩太、因信爲我眞子者、願恩惠矜恤平康、由父上帝、及我主基督耶穌歸爾、○
昔我往馬其頓時、勸爾居以弗所、警戒數人、勿傳異教、
勿聽虛誕之詞、及無窮譜系、此第滋生辯論、非因信而爲上帝之役事、
夫警戒之大旨乃愛、由於清潔之心、懿美之良、無僞之信、
乃有失此而向虛誕、
欲爲律師而不明其所言、並所論定者、
我知律善、惟人善用之、
蓋知律之設、非爲義者、乃爲不法、妄行、不虔、干罪、不潔、妄誕、弒父、弒母、殺人、
淫亂、比頑童、拐人口、誑言、背誓、及一切違逆正教者、
乃依可頌之上帝、託我有榮之福音、○
感謝以能賜我者、我主基督耶穌是也、彼視我爲忠、任我以職、
昔我爲謗讟窘逐狎侮者、但我所行、乃由不知不信、故蒙矜恤、
且我主之恩充溢、兼以信與愛、在基督耶穌中者、
基督耶穌臨世以救罪人、誠哉是言、宜盡納之、其中我爲元惡、
然我蒙矜恤、俾耶穌基督於我爲首者、彰厥恆忍、爲後信而得永生者之模範、
願尊榮歸於永世、無敝無形之王、唯一之上帝、爰及世世、阿們、○
我子提摩太乎、我依昔指爾之豫言、以此警戒託爾、致爾以之而戰善戰、
守乎信與懿美之良、蓋有棄此者、論及其信、則如舟之破壞然、
其中有許米乃、亞力山大、我曾付之撒但、俾受譴責、勿復謗讟、