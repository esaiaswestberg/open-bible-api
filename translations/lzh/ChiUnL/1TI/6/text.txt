凡服軛之奴、當視其主爲可尊、免上帝之名與教受謗也、
其主爲信徒、勿因其爲兄弟而輕視之、宜服事維勤、蓋得其善工者、乃信而蒙愛者也、爾當以此訓之勸之、○
若有傳異教、不從我主耶穌基督之正言、不依敬虔之教者、
乃自衒無知、惟務言詞之爭辯、致生媢嫉、爭競、訕謗、妄疑、
及壞心志喪眞理者之紛爭、彼以敬虔爲利途也、
然敬虔而知足、其利大矣、
蓋我儕入世、無所攜來、逝世亦無所攜去、
惟有衣食、卽當知足、
圖富有者、則陷於誘惑與機檻、及無知有害之諸慾、乃溺人於滅亡者也、
蓋好利爲萬惡之根、有慕之者、迷失乎信、以多苦自刺焉、○
惟爾屬上帝者、宜遠此、而趨於義、及虔、信、愛、忍、謙、
當爲道而戰善戰、持乎永生、卽爾爲之奉召、於衆證者前、已承其善承矣、
我於發育萬有之上帝、及證善承於本丟彼拉多之基督耶穌前、
諭爾宜守此命、無玷無責、俟我主耶穌基督之顯、
屆期、有可頌唯一秉權者、爲諸王之王、諸主之主、將示之、
惟彼永生、居於不得近之光中、人所未見、亦不能見、願至尊與永權歸之、阿們、○
當諭今世之富有者、志勿高、勿望無定之財、惟望上帝、卽厚以百物賜我者、
又諭之爲善、富於善行、喜於施濟、樂與衆共、
爲己積累善基、以備厥後、俾持維生、卽眞生也、○
提摩太乎、宜守所託、遠不經之虛談、及僞智之抵禦、
有人以此自許、而於道則失之矣、○願恩偕爾曹焉、