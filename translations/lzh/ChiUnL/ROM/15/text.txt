我儕之健者、宜肩不健者之弱、非悅己也、
各宜悅鄰、以致其益、而建立之、
蓋基督亦非悅己、如經云、詈爾者之詈及於我、
昔所載者、皆以訓我而書、俾我因忍、與聖經之慰而得望、
願施忍與慰之上帝、賜爾曹同志、依基督耶穌、
使爾一心一口、以榮上帝、我主耶穌基督之父、
是故爾宜相納、猶基督納爾、以爲上帝榮、
蓋我謂基督因上帝之眞誠、曾爲割禮之役、以應所許列祖之言、
亦俾異邦因其矜恤、而榮上帝、經云、緣此、我必於異邦中稱頌爾、謳歌爾名、
又云、爾異邦人、宜與其民同樂、
又云、凡爾異邦宜頌主、萬民亦宜頌主、
又以賽亞云、有耶西之根、將興而君異邦、異邦將望之、
願施望之上帝、因信以樂與安充乎爾曹、俾爾賴聖神之能、獲豐溢之望、○
兄弟乎、我深信爾滿於善、充乎智、亦能相戒、
我毅然致書、使爾記憶、因上帝賜我之恩、
令我爲基督耶穌之役於異邦、恭事上帝福音、俾所獻之異邦人、由聖神而成聖、見納於上帝、
故論上帝之事、我賴基督耶穌、有可誇者、
非基督藉我所行之事、我不敢言、
惟以言行及異蹟奇事、與聖神之能、使異邦人順服、遂自耶路撒冷、周行至以利哩古、遍傳基督福音、
我務宣福音、不在已宣基督之處、免建於他人之基、
如經云、其音未及者將見之、未聞者將悟之、○
是故我屢見阻、不得就爾、
今在此境、再無可往、數年來所願者、往士班雅時可就爾、
蓋望旅中見爾、先於爾曹稍滿我志、蒙爾送行、
今我往耶路撒冷、供給聖徒、
蓋馬其頓亞該亞人、樂意捐貲、以濟耶路撒冷聖徒之貧乏者、
彼固樂意、亦負其債、因異邦人旣共與其屬靈之物、自當以屬身之物供之、
迨畢斯事、誌此善果、則將由爾而適士班雅矣、
我知就爾時、必以基督之厚福而來、○
兄弟乎、我以我主耶穌基督、亦以聖神之愛、求爾同我竭力、爲我祈於上帝、
使我脫於猶太之違逆者、亦使我供給耶路撒冷之聖徒、爲其所納、
致循上帝之旨、欣然就爾、偕爾獲安、
願賜平康之上帝偕爾衆、阿們、