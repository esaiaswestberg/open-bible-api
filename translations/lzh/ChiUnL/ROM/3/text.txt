然則猶太人何所長、割禮何所益乎、
曰、凡事多益、首則上帝之詔託之、
設有無信者何如耶、彼之無信、豈廢上帝信乎、
曰、非也、惟上帝誠、而人皆僞、如經云、俾爾於言見義、於鞫獲勝、
我且依人之言而言、若我之不義彰上帝義、我將何言、上帝降怒爲不義乎、
曰、非也、若然、則上帝焉能鞫世耶、
若上帝之誠、因我之僞而益致其榮、則我何仍見鞫如罪人乎、
且何不爲惡以致善乎、謗我者謂我儕有是言、其人服罪宜也、○
然則若何、我儕愈於彼乎、曰、否、不然、我儕曾證猶太人、希利尼人、咸在罪下、
如經云、無義人、無其一也、
無曉悟者、無尋求上帝者、
皆棄正路、同爲無益、無行善者、無其一也、
厥喉如未封之墓、舌施詭詐、脣藏蝮毒、
口盈咒詛荼苦、
其足疾趨以流人血、
其途毀滅殘傷、
不識平康之路、
目無上帝可畏、○
我儕知律所言、乃爲律下者言之、以塞衆口、使舉世服罪於上帝前、
蓋於上帝前、無人因行律見義、第由律知罪耳、○
今上帝之義、於律外昭著、乃律與先知所證者、
卽上帝之義、因信耶穌基督、及於諸信者、無所區別、
蓋衆俱已獲罪、而歉上帝之榮、
惟蒙上帝之恩、因基督耶穌之救贖、不勞而見義、
上帝立耶穌爲挽回之祭、俾信之者藉其血而獲宥、以彰上帝之義、因其寬容、不究旣往之罪、
今彰其義、致己爲義、且義夫信耶穌者、
然則所誇安在乎、曰、無之矣、以何律無之、以行之律乎、曰、非也、以信之律耳、
故我謂人見義由乎信、非由行律也、
夫上帝獨猶太人之上帝乎、非亦異邦人之上帝乎、然也、亦異邦人之上帝也、
上帝惟一、由信而義受割者、亦由信而義未受割者、
然則我儕以信廢律乎、曰、非也、乃堅律耳、