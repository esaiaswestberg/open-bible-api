如是、試問我祖亞伯拉罕、依其形軀何所得耶、
若亞伯拉罕因行見義、則有可誇、然於上帝前則無之、
經何云乎、亞伯拉罕信上帝、上帝遂以其信爲義也、
夫行者得賞、非爲恩、乃其所宜、
惟不行者、第信稱不虔之人爲義、彼信卽以之爲其義矣、
又如大衞謂於行之外、而上帝義之者爲有福、
曰、厥過得宥、厥罪得掩、其曹福矣、
主不以爲有罪、其人福矣、
是福也、祇及於受割者乎、抑亦及於未受割者乎、蓋我儕謂亞伯拉罕之信、卽以之爲其義也、
何以爲義、在割乎、抑在未割乎、非在割、乃在未割也、
且亞伯拉罕受割之號、卽其未受割、因信爲義之印證、使爲凡未割而信者之父、致彼稱義、
亦爲受割者之父、卽不第由乎割、亦踐我父亞伯拉罕、未割而信之迹者也、
蓋上帝許亞伯拉罕、及其苗裔承世、非由律、乃由因信之義、
若由律者爲嗣、信則爲虛、許亦廢矣、
蓋律以致怒、無律則無犯、
故由乎信、而依乎恩、致堅所許於諸裔、不第於宗律者、亦於宗亞伯拉罕之信者、亞伯拉罕於所信之上帝前、爲我衆之父、
如經云、我立爾爲萬邦之父、夫上帝卽甦諸死者、命無爲有者也、
亞伯拉罕雖已絕望、猶望而信、致爲諸邦之父、如經云、爾裔將若星然、
彼雖年近百齡、自念其身如死、撒拉絕孕、而其信不衰、
且於上帝所許、不以不信而貳其心、惟信彌篤、歸榮上帝、
深信上帝所許者、必能成之、
故因其信以之爲義、
夫經所載以之爲義者、不第爲彼、亦爲我儕、
卽信使我主耶穌自死而起者、亦將以之爲義也、
夫耶穌爲我罪愆而被付、且爲我見義而復起焉、