我宗基督、言眞無誑、我是非之良、感於聖神、同爲之證、
我有大憂、痛心不已、
爲我兄弟骨肉之親、卽見絕於基督、亦所願也、
彼固以色列人、得爲上帝子、有榮耀、諸約、律例、禮儀、及應許、
列祖其祖也、依形軀言、基督由之而出、卽在萬有之上、永世當頌之上帝、阿們、
非謂上帝之言廢也、蓋出於以色列者、非盡以色列人、
亦非因其爲亞伯拉罕之裔、遂盡爲子、經云、由於以撒者、乃謂爲爾裔也、
是則形軀之子、非上帝子、惟應許之子稱爲裔也、
其所許之言云、屆期我必至、撒拉將生子、
不第此也、利百加由我祖以撒而妊、
二子未生、善惡未形、俾上帝選人之旨不移、非由乎行、乃由乎召之者、
遂諭利百加曰、長子必事幼子、
如經云、我愛雅各、而惡以掃、○
然則將何言耶、上帝有不義乎、非也、
蓋諭摩西云、我所欲矜恤者矜恤之、欲憐憫者憐憫之、
是則非由志意、非由馳驅、乃由矜恤之上帝也、
蓋經諭法老云、我之興爾、特彰我能於爾、揚我名於天下、
是上帝隨所欲矜恤之、亦隨所欲剛愎之、○
如是、爾必語我云、上帝何爲尚責人乎、孰旣逆其旨乎、
人乎、爾爲誰、反詰上帝耶、受造之物、豈謂造之者云、爾何爲若是造我乎、
陶人豈無權於泥、由一團而造器、一爲尊、一爲卑乎、
若上帝欲彰其怒、示其能、則以恆忍、包容可怒之器、備以毀敗者、
且欲其豐富之榮、示於矜恤之器、備以獲榮者、
卽我儕蒙召之人、不第自猶太、亦自異邦、如是、尚何言哉、
何西阿書載上帝言云、我將稱非我民者爲我民、非蒙愛者爲蒙愛、
昔於某地語人曰、爾非我民、將於斯地、稱爲維生上帝子、
以賽亞指以色列呼曰、以色列衆子、其數雖如海沙、而得救者其遺餘耳、
蓋主將踐其言於世、且果決而成之、
如以賽亞曾言、若萬軍之主、未留餘種於我、則我儕必如所多瑪、猶蛾摩拉矣、○
然則將何言耶、異邦人未趨義而得義、卽由信之義也、
惟以色列人趨律之義而不及、
此何故耶、曰、不由於信、而由於行、乃蹶於躓人之石、
如經云、我以躓人之石、礙人之磐、置於錫安、信之者、必不啟羞也、