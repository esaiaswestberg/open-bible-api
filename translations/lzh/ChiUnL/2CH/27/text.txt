約坦卽位時、年二十有五、在耶路撒冷爲王、歷十六年、其母名耶路沙、撒督女也、
約坦行耶和華所悅、效其父烏西雅所爲、惟弗入耶和華殿、民衆尚行邪僻、
約坦建耶和華室之上門、在俄斐勒城、多所建造、
於猶大山地建邑、亦在叢林建寨及樓、
與亞捫族王戰而獲勝、是年亞捫人納貢、銀一百他進得、小麥一萬歌珥、麰麥一萬歌珥、二年三年、納貢亦若是、
約坦行正道於其上帝耶和華前、以致強盛、
約坦其餘事蹟、及其戰績行爲、俱載於以色列猶大列王紀、
其卽位時、年二十有五、在耶路撒冷爲王、歷十六年、
與其列祖偕眠、葬於大衞城、子亞哈斯嗣位、