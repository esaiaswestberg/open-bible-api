約西亞在耶路撒冷守逾越節、奉事耶和華、正月十四日、宰逾越節羔、
王立祭司、以任厥職、勉其供耶和華室之役事、
諭誨以色列衆之利未人、卽區別爲聖歸於耶和華者、曰、當以聖匱、置於以色列王、大衞子所羅門所建之室、不復肩負、宜奉事爾之上帝耶和華、服事其民以色列、
亦當自備、按爾宗族、循爾班列、遵以色列王大衞、及其子所羅門所書者、
立於聖所、循爾昆弟宗族之班列、各班當有利未人、
宰逾越節羔、自潔、爲爾昆弟備之、遵耶和華藉摩西所諭之言、
約西亞賜在彼之民、綿羊羔山羊羔三萬、牡牛三千、以爲逾越節之祭品、悉自王產取之、
王之牧伯亦樂輸祭品、予民及祭司利未人、司上帝室者、希勒家、撒迦利亞、耶歇、予祭司羔羊二千六百、牡牛三百、以爲逾越節之祭品、
利未族長歌楠雅、與其昆弟示瑪雅、拿坦業、及哈沙比雅、耶利、約撒拔、予利未人羔羊五千、牡牛五百、以爲逾越節之祭品、
於是役事俱備、祭司立於其所、利未人循其班列而立、俱遵王命、
利未人宰逾越節羔、祭司由其手受血沃之、利未人剝皮、
所獻燔祭、循其宗族班列、以頒於民、俾獻於耶和華、循摩西書所載、頒牛亦如是、
循其常例、火炙逾越節羔、其餘聖祭、烹於釜鼎鑊、速頒於民、
厥後、爲己及祭司備之、蓋祭司卽亞倫子孫、獻燔祭與脂至夕、故利未人爲己及祭司備之、
謳歌者亞薩裔、立於其所、循大衞亞薩希幔、及王之先見耶杜頓所命、閽人在各門、無庸離其職守、因其昆弟利未人爲之備也、
是日供役於耶和華、其事俱備、卽守逾越節、獻燔祭於耶和華壇、循約西亞王所命、
維時、在彼之以色列人守逾越節、及除酵節七日、
自先知撒母耳以來、在以色列、未嘗守如是之逾越節、以色列列王守逾越節、未有若約西亞、與祭司利未人、及同在之猶大與以色列衆、並耶路撒冷居民所守者、
守此逾越節、乃約西亞在位之十八年也、○
嗣後約西亞修殿旣畢、埃及王尼哥上攻伯拉河濱之迦基米施、約西亞出而禦之、
尼哥遣使謂約西亞曰、猶大王歟、我與爾何與、我今來此、非欲攻爾、乃攻與我戰鬬之族、上帝命我速行、彼旣偕我、爾勿敵上帝、免爲所滅、
惟約西亞不轉離之、乃改裝往戰、不聽上帝藉尼哥所諭之言、遂至米吉多谷以戰、
射者射約西亞王、王謂僕曰、我受重創、載我出陳、
僕乃扶之下車、易以所備副車、載至耶路撒冷而卒、葬於列祖之墓、舉猶大及耶路撒冷之衆、爲之哀悼、
耶利米爲約西亞作哀歌、謳歌之男女哀悼時、亦言及約西亞、迄於今日、在以色列中、定爲常例、其歌載於哀歌書、
約西亞其餘事蹟、及其遵耶和華律所載而行之善、
自始至末、俱載於以色列猶大列王紀、