示巴女王聞所羅門之名譽、則往耶路撒冷、欲以難語試之、從者甚衆、有駝負香品、及黃金甚多、亦有寶石、見所羅門、悉以中心所存者與之言、
其所問者、所羅門俱答之、無有一事不明、而不告之、
示巴女王見所羅門之智慧、所建之宮室、
筵席之餚饌、羣臣之坐次、衆僕之侍立、與其服飾、酒政與其服飾、及陞耶和華室之階、則神爲之奪、
謂王曰、我在我國、所聞爾之行爲智慧、洵不誣也、
我未至而目擊、則不信其言、今知爾之智慧廣大、所告我者、猶未及半、爾之實蹟、越於我所聞之名譽、
爾之羣臣、爾之衆僕、恆侍爾前、聞爾智慧、其有福矣、
爾上帝耶和華悅爾、置於其國位、爲爾上帝耶和華爲王、宜頌美焉、蓋爾上帝愛以色列、欲永固之、故立爾爲其王、施行公義、
於是示巴女王以黃金一百二十他連得、香品甚多、及厥寶石、饋所羅門王、所饋王之香品、未有若此者也、
戶蘭僕與所羅門僕、自俄斐運金者、亦運檀木寶石、
王以檀木、爲耶和華室及王宮作臺、又爲謳歌者作琴與瑟、在猶大地、從未見若此者、
所羅門王依女王所饋而遺之、凡其所欲所求、悉予之、遂與其臣僕返故土、○
所羅門歲得金六百六十六他連得、
此外、又有商賈所進之金、亞拉伯列王及其牧伯、亦進金銀於所羅門、
所羅門王以煉金作盾二百、每盾需金六百舍客勒、
又以煉金作干三百、每干需金三百舍客勒、王置於利巴嫩林宮、
又以象牙製大寶座一、包以精金、
其階六級、有金足几、與座相連、座之左右有扶手、二獅旁立、
六級各有二獅、左一右一、共十有二、他國未有若是之製也、
所羅門王所有之爵、悉以金製、利巴嫩林宮諸器、皆爲精金、當所羅門時、銀不爲貴、
因王有舟、與戶蘭僕同往他施、其舟三年一返、載金銀、象牙、猿猴、孔雀而歸、
所羅門王之貨財與智慧、超乎天下列王、
天下列王、咸求見所羅門、以聽其智慧、卽上帝賦於其心者、
各進貢物、卽金器銀器、衣服軍械、香品馬騾、歲有定例、
所羅門有服車之馬四千廐、騎兵一萬二千、置於屯車之邑、及王都耶路撒冷、
所羅門統轄諸王、自大河至非利士地、延及埃及界、
王使銀在耶路撒冷如石、香柏多如谷中之桑、
有爲所羅門驅馬、自埃及與列國而至、○
所羅門其餘事蹟之始末、載於先知拿單書、與示羅人亞希雅預言之書、及先見易多論尼八子耶羅波安、啟示之書、
所羅門在耶路撒冷爲以色列全族之王、歷四十年、
與其列祖偕眠、葬於父大衞城、子羅波安嗣位、