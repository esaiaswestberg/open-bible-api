瑪拿西卽位時、年十有二、在耶路撒冷爲王、歷五十五年、
行耶和華所惡、從異邦可憎之事、卽耶和華於以色列人前、所逐諸族之事、
復建其父希西家所毀之崇邱、爲巴力建壇、作木偶、崇拜天象、而奉事之、
在耶和華室築壇、昔耶和華指此室而言曰、我名必永在耶路撒冷、
又在耶和華室二院中、爲天象築壇、
並在欣嫩子谷、使其子女經火、又行卜筮、用法術、行邪術、與憑鬼者及巫覡交、多行耶和華所惡、以激其怒、
又置所造雕像於上帝室、昔上帝諭大衞、及其子所羅門曰、此室及耶路撒冷、乃我於以色列支派中所簡者、必永寄我名於其中、
如以色列人遵行我藉摩西、所傳之法度、典章律例、則我不復移其足、離我所錫厥祖之地、
瑪拿西誘猶大及耶路撒冷居民、致其行惡、較耶和華於以色列人前、所滅之族尤甚、
耶和華諭瑪拿西與其民、惟彼不聽、
故耶和華使亞述王之軍長來攻之、執瑪拿西、繫之以鏈、以鈎鈎之、攜至巴比倫、
旣遭患難、則求其上帝耶和華、在其列祖之上帝前、自卑維甚、
禱耶和華、蒙其垂聽、而允所求、使返耶路撒冷、復其國位、瑪拿西始知耶和華爲上帝、○
嗣後、瑪拿西在大衞城谷中、基訓溪西、建築外垣、沿至魚門、周俄斐勒、建垣甚高、又於猶大之堅城置軍長、
去除異邦之神、與耶和華室中之像、倂在耶和華室之山、及耶路撒冷所建諸壇、悉擲於城外、
重建耶和華之壇、獻酬恩祭與感謝祭於上、命猶大人奉事以色列之上帝耶和華、
惟民仍獻祭於崇邱、而獨奉其上帝耶和華、
瑪拿西其餘事蹟、及禱其上帝之言、與先見奉以色列之上帝耶和華名、所諭之言、俱載於以色列列王紀、
其祈禱與蒙允、及其罪過、並未自卑以前、築崇邱、立木偶、設雕像之處、俱載於何賽之書、
瑪拿西與列祖偕眠、葬於己宮、子亞們嗣位、○
亞們卽位時、年二十有二、在耶路撒冷爲王、凡歷二年、
行耶和華所惡、效其父瑪拿西所爲、祭其父瑪拿西所造雕像、而奉事之、
不效其父瑪拿西自卑於耶和華前、干罪愈甚、
其臣僕叛、弒之於宮、
國民殺叛亞們王者、立其子約西亞、繼之爲王、