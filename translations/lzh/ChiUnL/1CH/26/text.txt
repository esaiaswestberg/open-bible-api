司閽之班次、可拉族、亞薩裔、可利子米施利米雅、
米施利米雅子、長撒迦利雅、次耶疊、三西巴第雅、四耶提聶、
五以攔、六約哈難、七以利約乃、
俄別以東子、長示瑪雅、次約薩拔、三約亞、四沙甲、五拿坦業、
六亞米利、七以薩迦、八毘烏利太、蓋上帝錫之以嘏、
其子示瑪雅亦生子、俱爲英武之士、治其父家、
示瑪雅子、俄得尼、利法益、俄備得、以利薩巴、其昆弟乃勇士、又有以利戶、西瑪迦、
此皆俄別以東子孫、斯衆與其子及昆弟、俱爲勇士、有力能供役事、共六十二人、
米施利米雅有子及昆弟、俱爲勇士、共十八人、
米拉利裔何薩亦有子、申利爲長、彼非長子、其父立之爲長、
次希勒家、三底巴利雅、四撒迦利雅、何薩子與昆弟、共十三人、
以上所載、皆司閽之班長、依其班次、供役於耶和華室、如其昆弟、
無論尊卑、俱按室家、掣籤守門、
示利米雅掣籤得東門、其子勒迦利雅、乃聰敏之議士、掣籤得北門、
俄別以東得南門、其子司府庫、
何薩守西垣、近沙利基門、門達通衢、班列相對、
在東有六利未人、北四人、南四人、府庫各二人、日以爲常、
廊廡之西、守通衢者四人、守廊廡者二人、
此司閽之班次、乃可拉及米拉利之裔、○
利未人亞希雅、掌上帝室之府庫、及聖物之府庫、
革順族、拉但裔、族長耶希伊利、
耶希伊利子西坦、及其弟約珥、掌耶和華室之府庫、
暗蘭、以斯哈、希伯倫、烏泄四族、亦有職守、
摩西子革舜之裔細布業、司諸府庫、
亦有其昆弟以利以謝之裔、以利以謝子利哈比雅、利哈比雅子耶篩亞、耶篩亞子約蘭、約蘭子細基利、細基利子示羅密、
示羅密及其昆弟、掌府庫中之聖物、卽大衞王與諸族長、千夫長、百夫長、並軍長所獻者、
彼以戰時所獲之物、區別爲聖、以修耶和華室、
先見撒母耳、基士子掃羅、尼珥子押尼珥、洗魯雅子約押、凡其所獻之聖物、俱爲示羅密及其昆弟所掌、
以斯哈族基拿尼雅及其子、爲有司士師、理以色列外事、
希伯倫族哈沙比雅、及其昆弟千七百人、俱爲勇士、督理約但西之以色列人、供耶和華之事、與王之役、
希伯倫族耶利雅、循其世系爲族長、當大衞在位之四十年、在基列之雅謝、求獲勇士於其族中、
耶利雅之昆弟二千七百人、俱爲勇士、亦爲族長、大衞立之督理流便人、迦得人、及瑪拿西支派之半、供上帝之事、與王之役、