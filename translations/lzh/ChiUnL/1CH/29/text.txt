大衞王謂會衆曰、我子所羅門、乃耶和華所簡、今尚冲弱、而工程浩大、蓋此殿宇非爲人也、乃爲耶和華上帝也、
我旣竭力爲我上帝室、預備金銀銅鐵材木、俱適其用、且有瑪瑙、嵌石、花石、及諸寶石、與白石甚多、
因我慕我上帝室、故於所備建聖室外、以己所儲之金銀、獻於我上帝室、
卽俄斐之金三千他連得、煆煉之銀七千他連得、以蓋諸室之壁、
以之製造金銀器皿、及工匠一切選作、今日孰樂獻己於耶和華乎、
於是諸族長、以色列支派之牧伯、千夫長、百夫長、及爲王督工者、皆樂輸焉、
爲建上帝室之用、共輸金五千他連得、金幣一萬、銀一萬他連得、銅一萬八千他連得、鐵十萬他連得、
凡有寶石、則獻入耶和華室之府庫、革順裔耶歇掌之、
衆旣盡心樂輸於耶和華、民則歡悅、大衞王亦欣喜弗勝、○
大衞在會衆前、稱頌耶和華曰、我祖以色列之上帝耶和華歟、爾宜稱頌、永世靡曁、
耶和華歟、爾爲尊大、具有權能榮耀、勝捷威嚴、凡在天在地者、悉屬乎爾、耶和華歟、國爲爾有、爾被高舉、爲萬有之首、
富貴由爾而來、爾治萬有、能力在於爾手、爾手使人昌大、賜衆以力、
我上帝歟、我稱謝爾、頌爾榮名、
我何人斯、我民爲誰、乃能如此樂輸、蓋萬物由爾而來、我儕以屬爾者獻於爾也、
我儕在爾前、爲遠人、爲羈旅、同於列祖、在世之日如影、無永存之希望、
我上帝耶和華歟、我儕爲爾聖名建室、所備多材、俱出爾手、皆爲爾有、
我上帝歟、我知爾鑒察人心、喜悅端正、凡此諸物、我以正心樂輸、我見爾民在此樂輸、亦欣喜焉、
我列祖亞伯拉罕、以撒、以色列之上帝、耶和華歟、願使爾名恆存此念、堅心於爾、
俾我子所羅門、盡心守爾誡命、法度典章、成此諸事、以我所備者建造殿宇、○
大衞謂會衆曰、當頌讚爾之上帝耶和華、會衆遂頌讚其列祖之上帝耶和華、俯首而拜耶和華與王、
翌日獻祭、奉燔祭於耶和華、牡犢一千、牡羊一千、羔羊一千、與其灌祭、又爲以色列衆獻祭甚多、
是日於耶和華前、式飲式食、喜樂不勝、復立大衞子所羅門爲王、膏之歸耶和華爲君、亦膏撒督爲祭司、
於是所羅門居耶和華所賜之位、繼父大衞爲王、無不亨通、以色列衆咸聽從之、
諸牧伯勇士、及大衞王衆子、皆服從所羅門王、
耶和華使所羅門於以色列衆前、極爲尊大、賜以威嚴、以色列之前王、咸不及之、○
耶西子大衞治以色列衆、
爲王四十年、在希伯崙七年、在耶路撒冷三十三年、
壽高年邁、富貴尊榮而逝、子所羅門嗣位、
大衞王事蹟之始末、載於先見撒母耳書、先知拿單書、先見迦得書、
其國事曁勇力、及彼與以色列、並諸國所歷之事、悉載之焉、