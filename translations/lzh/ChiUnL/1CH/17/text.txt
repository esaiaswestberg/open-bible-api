大衞居宮室時、謂先知拿單曰、我居香柏之室、而耶和華約匱乃在帳中、
拿單曰、爾其從心所欲而行、蓋上帝偕爾、
是夜上帝諭拿單曰、
往告我僕大衞曰、耶和華云、爾勿建室、爲我居所、
我自導以色列人出埃及、至於今日、未嘗居室、乃處帷幕、由此遷彼、
凡我與以色列人偕行之地、豈曾語牧我民以色列之士師曰、曷不爲我建香柏之室乎、
故當謂我僕大衞曰、萬軍之耶和華云、我自羊牢中、羊羣後、取爾爲我民以色列之君、
爾之所往、我皆與偕、絕爾諸敵、將錫爾大名、如世間大人之名、
我欲爲我民以色列定一區域、而栽植之、使居己所、不復遷移、不復遭惡類之敗壞、有如疇昔、
及我命士師治我民以色列時、我必服爾諸敵、且我告爾、耶和華必爲爾建立家室、
迨爾之日已盈、歸爾列祖、我必立爾後裔、卽爾子以嗣爾、鞏固其國、
彼將爲我建室、我必固其國位、歷久弗替、
我將爲其父、彼將爲我子、不使我之慈惠離之、如離乎先爾者、
我必永立之於我家我國、鞏固其位、歷久弗替、
拿單循此諸言、依此啟示、告大衞、○
大衞王入坐於耶和華前、曰、耶和華上帝歟、我何人斯、我家若何、爾乃導我至此乎、
上帝歟、此於爾目、猶以爲小、爾又言及爾僕之家、至於久遠、耶和華上帝歟、爾之待我、等於尊顯之人、
爾僕受此尊榮、大衞更有何詞、蓋爾洞悉爾僕、
耶和華歟、爾爲爾僕之故、循爾心志、行此大事、而顯示之、
耶和華歟、以我所聞、爾無可比、爾外無他上帝、
地上何民、如爾民以色列、上帝親往埃及贖之、以爲己民、且於所贖民前、行大而可畏之事、驅逐列邦、而顯爾名、
爾立以色列民永爲爾民、爾耶和華爲其上帝、
耶和華歟、爾論爾僕、與其家所言者、求爾堅固之、至於永遠、如言而行、
願人永尊爾名爲大、曰、萬軍之耶和華、爲以色列之上帝、乃治以色列之上帝、爾僕大衞之家、必堅立於爾前、
我上帝歟、旣啟示爾僕、必爲之建立家室、故爾僕敢祈於爾前、
耶和華歟、爾乃上帝、以此福許爾僕、
今爾樂錫嘏於僕家、俾永存於爾前、耶和華歟、爾旣錫福、則永享其福焉、