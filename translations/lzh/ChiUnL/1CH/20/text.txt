歲初、列王出戰時、約押率軍毀亞捫族地、往圍拉巴、大衞居於耶路撒冷、約押攻拉巴墮之、
大衞奪其王首之冕、權其金一他連得、飾以寶石、置於大衞首、又自邑中、攜出貨財甚多、
且出其邑民、使之服役於鋸、及鐵耙與斧、大衞待亞捫族諸邑、皆若是、大衞率民衆歸耶路撒冷、○
厥後、與非利士人戰於基色、戶沙人西比該、殺利乏裔細派、敵遂降服、
又與非利士人戰、睚珥子伊勒哈難、殺迦特人歌利亞弟拉哈米、其槍之柯、大如織器之梁、
又戰於迦特、有利乏裔一人、軀幹修偉、手足各有六指、共二十有四、
其人侮以色列族時、大衞兄示米亞子約拿單殺之、
此皆利乏裔、生於迦特、死於大衞、及其臣僕之手、