以色列衆集於希伯崙、見大衞曰、我爲爾之骨肉、
昔掃羅爲王時、爾率以色列人出入、爾上帝耶和華謂爾曰、爾必爲我民之牧、我民以色列之君、
以色列長老、咸至希伯崙見王、大衞在希伯崙、於耶和華前、與之立約、遂膏大衞、爲以色列王、循耶和華藉撒母耳所言、
大衞與以色列衆至耶路撒冷、卽耶布斯、時、耶布斯土人居彼、
耶布斯人謂大衞曰、爾必不得入此、然大衞取錫安之保障、卽大衞城、
大衞曰、先攻耶布斯人者、必爲首爲長、洗魯雅子約押先上、遂爲首、
大衞居其保障、故稱曰大衞城、
大衞自米羅起、四周築城、其餘乃約押修葺、
大衞日漸昌大、萬軍之耶和華偕之也、○
從大衞之勇士、爲首者有力於其國、與以色列衆立之爲王、循耶和華諭以色列之命、
其人如左、哈革摩尼人雅朔班、爲諸將之首、一時揮戈擊斃三百人、
其次爲亞合人、朵多子以利亞撒、爲三勇士之一、
彼與大衞在巴斯達閔、非利士人咸集以戰、在彼有田、滿種麰麥、民遁於非利士人前、
彼立於田間、以護其地、殺非利士人、耶和華拯之、使獲大勝、
三十首領中、有三人下至山巖、入亞杜蘭穴、以覲大衞、非利士軍建營於利乏音谷、
時、大衞在保障、非利士汛在伯利恆、
大衞歆羨曰、深願有人由伯利恆門側之井、汲水以飲我、
三人衝過非利士軍、由伯利恆門側之井汲水、攜詣大衞、大衞不飲、乃灌之於耶和華前、
曰、願我上帝禁我行此、我豈飲冒死者之血乎、蓋彼舍命取之、故不飲、三勇士所爲若此、
其中約押弟雅比篩爲首、嘗揮戈擊斃三百人、遂在三人中得名譽、
彼在三人中爲尊、故爲其魁、惟不得與首三人同列、
又有甲薛勇士耶何耶大子比拿雅、大有作爲、殺摩押人亞利伊勒二子、又當雨雪時、下阱擊獅、
又殺埃及偉人、其人身長五肘、其手執戈、大如織器之梁、比拿雅執杖往迎、奪其戈而殺之、
比拿雅所爲如是、遂在三勇士中得名譽、
彼較三十首領爲尊、惟不及前三人、大衞立之爲侍衞長、○
軍中之勇士、卽約押弟亞撒黑、伯利恆人朵多子伊勒哈難、
哈律人沙瑪、比倫人希利斯、
提哥亞人益吉子以拉、亞拿突人亞比以謝、
戶沙人西比該、亞合人以來、
尼陀法人瑪哈萊、尼陀法人巴拿子希立、
便雅憫族、基比亞人利拜子以太、比拉頓人比拿雅、
迦實溪人戶萊、亞拉巴人亞比、
巴路米人押斯瑪弗、沙勒本人以利雅哈巴、
基孫人哈深諸子、哈拉人沙基子約拿單、
哈拉人沙甲子亞希暗、吾珥子以利法勒、
米基拉人希弗、比倫人亞希雅、
迦密人希斯羅、伊斯拜子拿萊、
拿單弟約珥、哈基利子彌伯哈、
亞捫人洗勒、比錄人拿哈萊、爲洗魯雅子約押執兵之士、
以帖人以拉、及迦立、
赫人烏利亞、亞萊子撒拔、
流便人示撒子亞第拿、爲流便族長、與從者三十人、
又有瑪迦子哈難、彌特尼人約沙法、
亞施他拉人烏西亞、亞羅珥人何坦子沙瑪、耶利、
申利子耶疊、與其弟提洗人約哈、
瑪哈未人以利業、伊利拿安子耶利拜、約沙未雅、摩押人伊特瑪、
以利業、俄備得、並米瑣八人雅西業、