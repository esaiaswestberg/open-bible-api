諸歌之雅者、所羅門所作也、○
願彼以口吻我、因爾愛情、愈於酒醴、
爾膏香而美、爾名如膏之傾注、故衆女愛汝、
王攜我入宮闈、爾其爲我先導、我則隨爾疾趨、我儕因爾而懽樂、敍爾愛情、愈於酒醴、衆女之愛汝宜也、○
耶路撒冷諸女歟、我顏雖黑、猶爲佳麗、卽黑如基達之幕、美如所羅門之幬、
勿因我顏微黑、爲日所暴、而加睨視、同母之子怒予、使守其葡萄園、而己之園、則未守焉、
我心所愛者、爾牧羊於何所、亭午息之於何方、請以告我、我於爾同儔羣羊之側、何爲如蒙面者乎、
諸女之美者、如爾不知、宜踵羣羊之跡、牧爾山羊之羔於牧人幕側、○
我之嘉偶、我視爾若法老駕車之駿馬、
爾之兩頰、因髮辮而秀美、爾項炫以貫珠、
我必爲爾製金鏈、間以銀星、
王坐於榻、我之那達發其芬芳、
我所愛者如沒藥囊、恆在我懷、
我所愛者如鳳仙花、在隱基底之葡萄園、
我之嘉偶、爾乃美好、爾誠美好、爾目如鴿、
我所愛者、爾乃美好、可慕可悅、我儕之榻、其色青青、
我儕之室、香柏爲梁、松木爲椽、