諸女之美者歟、爾所愛者何往、爾所愛者、轉而歸於何所、我與汝共尋之、
我所愛者、乃入其園、至彼香花畦畔、牧羣羊於諸園、且採百合之花、
我所愛者屬我、我亦屬彼、彼牧羊於百合花間、
我之嘉偶、爾美好如得撒、豔麗如耶路撒冷、威儀如張幟之軍、
爾目驚我、求爾轉盼、爾髮如山羊羣、臥於基列山麓、
齒如羣羊、上自浴沼、俱有雙生、無一喪子、
額在帕內、見若裂榴、
后妃六十、嬪嬙八十、侍女無數、
我鴿我完人、則惟一焉、其母所獨生、爲生之者所珍愛、衆女見之、稱其有福、后妃嬪嬙、亦加揄揚、
顯著如晨光、美如月、朗如日、威儀如張幟之軍、斯何人哉、
我下至胡桃園以觀谷中鮮綠之植物、而知葡萄萌芽否、石榴著花未、
不意我心之欲、導我至民長之車間、
衆曰、書拉密女歟、歸哉歸哉、歸而使我觀汝、曰、何爲欲觀書拉密女如觀瑪哈念之舞蹈乎、