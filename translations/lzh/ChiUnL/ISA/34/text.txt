列邦歟、爾其就而聽之、萬民歟、爾其聆之、世與充其間者、地與凡所產者、咸宜聽焉、
蓋耶和華怒乎列邦、忿其全軍、俾歸淪亡、付之殺戮、
死者見擲、尸腥上騰、血漬諸山、
天象俱消、天卷若卷、萬象凋殘、若葡萄葉之墮、若無花果樹枯葉之隕、
我刃足飲於天、將臨以東、及我所詛之民、而審鞫之、
耶和華之刃盈以血、潤以脂、卽羔羊山羊之血、牡羊腎之脂、緣耶和華有祀事於波斯拉、行大戮於以東地、
野牛與犢、以及牡牛、同就死地、其地因血而醉、其土因脂而腴、
蓋耶和華有復仇之日、爲錫安之故、有報施之年、
以東諸溪變爲瀝青、土壤化爲硫磺、其地成爲已燃之瀝青、
晝夜不熄、恆久煙騰、歷代荒蕪、無人經過、迄於永世、
鵜鶘毛蝟居之、鴟鴞烏鴉棲之、耶和華將於其上、施以混沌之繩、空曠之準、
召其顯者嗣國、而乏其人、牧伯歸於無有、
荊榛生於宮闕、蒺藜枳棘殖於堅城、爲野犬之穴、鴕鳥之苑、
野獸與豺狼相遇、野羊呼其同儕、魑魅據爲憩所、
箭蛇穴之、涵淹卵育、聚子腹下、鷙鳥羣集、雌雄匹配、
爾其察耶和華之書而誦之、在此罔缺、無有不偶、耶和華口已命之、其神已集之、
耶和華爲之掣籤、親手以繩分予之、永爲彼有、歷世居之、