論推羅之預示、○他施羣舟、爾其號咷、推羅荒蕪、罔有第宅、無處可入、自基提地顯之矣、
海濱居民、西頓航海商賈富之者、爾其寂默、
西曷之穀、尼羅之穡、自海而運、爲其所入、彼乃列邦輻輳之區、
西頓歟、爾其愧怍、蓋海之保障曰、我未劬勞、我未生產、未養壯男、未育幼女、
埃及聞此風聲、必因之而痛悼、
爾其遷往他施、海濱居民、亦當號咷、
此乃爾喜樂之邑、建於上古、民之足跡、及於遠方者乎、
推羅嘗贈人以冕、其賈爲牧伯、其商爲世之顯貴、今遇斯事、誰定之者、
萬軍之耶和華定之、以汚諸尊榮、而辱斯世之顯者、
他施女歟、爾其遨遊四方、如尼羅四溢、無所約束、
耶和華舉手於海、震動列國、定命毀迦南之保障、
曰、西頓被虐之處女歟、爾不復歡欣、起往基提、在彼亦不獲安、
試觀迦勒底地、無有居民、亞述人使爲野獸之所、建築戍樓、毀其宮室、使爲邱墟、
他施舟歟、爾其號咷、爾之保障傾圮矣、
是時推羅爲人遺忘者七十年、若一王之期、越七十年、推羅則如妓歌、
爲人遺忘之妓歟、取琴遊城、巧彈疊唱、令人追憶、
旣越七十年、耶和華必眷顧推羅、使復其利、縱欲於天下諸國、
其貨與利、將爲聖於耶和華、不藏不積、爲居於耶和華前者所用、俾得飽食、而衣盛服、