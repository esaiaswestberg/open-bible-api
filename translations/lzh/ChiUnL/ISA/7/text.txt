當猶大王烏西雅孫、約坦子亞哈斯時、亞蘭王利汛、以色列王、利瑪利子比加、上攻耶路撒冷、不克、
或告大衞家曰、亞蘭與以法蓮結盟、王與衆民、中心戰慄、若林木爲風所搖、○
耶和華諭以賽亞曰、爾與爾子施亞雅述、出迎亞哈斯於上沼之溝頭、漂工田之大路、
謂之曰、爾其謹愼靜謐、勿因此餘燼、有煙之二炬、利汛亞蘭、及利瑪利子之烈怒、畏懼心怯、
亞蘭與以法蓮、及利瑪利子、同謀害爾、
曰、我儕其往猶大、擾而破之、立他比勒子爲王、
主耶和華曰、此謀不立、不成、
蓋亞蘭之首爲大馬色、大馬色之首爲利汛、以法蓮之首爲撒瑪利亞、撒瑪利亞之首爲利瑪利子、六十五年之內、以法蓮必敗、不復爲國、如爾弗信、則不堅立、○
蓋亞蘭之首爲大馬色、大馬色之首爲利汛、以法蓮之首爲撒瑪利亞、撒瑪利亞之首爲利瑪利子、六十五年之內、以法蓮必敗、不復爲國、如爾弗信、則不堅立、○
耶和華又諭亞哈斯曰、
爾其求兆於爾上帝耶和華、或在深淵、或在高處、皆可、
亞哈斯曰、我不求之、不試耶和華、
以賽亞曰、大衞家、其聽之、爾以勞人爲細事乎、亦將勞我上帝乎、
主自以兆予爾、將有處女懷姙生子、命名以馬內利、
彼將食酪與蜜、迨知棄惡擇善、
蓋此子未知棄惡擇善之先、爾所疾之二王、其國爲墟、
耶和華必使患難之日臨爾、與爾民衆、及爾父家、自以法蓮叛離猶大、未有若此者、卽亞述王爲禍也、○
是日也、耶和華必號召埃及河流遠界之蠅、與亞述地之蜂、
彼必咸至、集於荒谷、巖穴棘籬、與諸牧地、○
是日也、主以所賃河外之刀、卽亞述王、薙其首足之毛、去其髭鬚、○
是日也、人畜犢一羊二、
因乳多而食酪、凡遺於境內者、食酪與蜜、○
是日也、昔有葡萄千株、值銀一千之處、將生荊棘疾藜、
人執弓矢而至、因其地遍滿荊棘蒺藜也、
凡邱阜之處、以鋤治之者、因懼荊棘蒺藜、莫之敢往、第爲牛牧羊踐之區、