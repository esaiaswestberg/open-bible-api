爾其以羔羊納於斯地之主、自西拉達曠野、至於錫安女之山、
摩押諸女、在亞嫩之津、將若亂飛之鳥、離巢之雛、
爾其設謀行義、亭午施蔭若夜、見逐者當藏匿之、逃遁者勿發覺之、
摩押被逐之人、容與爾居、爾於殘賊者前、爲其庇所、蓋攘奪之人亡、毀滅之事息、蹂躪者滅於斯土、
將有一位、以仁慈而堅立、在大衞幕以忠信坐之者、施行訊鞫、求乎公、急於義、○
摩押驕矜太甚、我嘗聞之矣、亦聞其狂妄、驕矜忿怒、彼之誇詡、乃虛僞也、
故摩押爲摩押而號咷、必皆號咷、爲吉珥哈列設之葡萄餅而哭泣、憂傷不勝、
蓋希實本之田畝疲弊、西比瑪之葡萄萎落、昔其嘉枝、延及雅謝、蔓於曠野、越乎鹽海、今爲列國之主所毀、
故我將體雅謝之哭泣、而哀西比瑪之葡萄、希實本與以利亞利乎、我將以淚濡爾、蓋爾夏穫秋收之際、鼓譟之聲猝至、
懽欣喜樂息於沃壤、謳歌歡呼絕於葡萄園、酒醡無人踐之、收果之讙、我已止之、
是以我腸爲摩押而鳴、我衷爲基珥哈列設而響、有如琴瑟、
摩押覲見、困憊於崇邱、詣其聖所祈禱、亦不蒙允、○
昔耶和華有論摩押之言、
今則曰、三年之內、若傭人之年、摩押之榮、及其衆庶、必見凌辱、所遺無幾、不足算也、