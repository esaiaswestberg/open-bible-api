肇造爾雅各、甄陶爾以色列之耶和華曰、勿懼、我已贖爾、呼爾以名、爾爲我有、
爾涉於水、我必與俱、憑河不至淹沒、經火不致焚燬、其燄不爇爾身、
我乃爾之上帝耶和華、以色列之聖者、爾之救主、以埃及贖爾、以古實西巴代爾、
我視爾爲寶爲貴、眷愛爾、故以他人易爾、以列邦代爾生命、
勿懼、我偕爾、必自東方攜爾之裔、自西方集爾之衆、
謂北方曰、當令旋返、謂南方曰、勿行拘留、攜我諸子、還自遠方、攜我諸女、歸從地極、
卽以我名而稱、我所肇造、以彰我榮、我所甄陶、成就者也、
有目而矇、有耳而聵之民、當攜之出、
集列邦、會萬民、其中孰能言此、而示我以往事、當攜證者、以徵其言、使人聞之曰、誠是也、
耶和華曰、爾曹爲我之證、爲我所選之僕、俾爾知而信我、深悉我爲上帝、在我之先、無他上帝、在我之後、亦無有焉、
惟我爲耶和華、我外無他救主、
耶和華曰、我旣宣告、我亦救援、我亦指示、爾中無有異族之神、故爾爲我之證、我乃上帝、
自茲以往、我爲上帝、無能奪於我手、我之所爲、誰能阻之、○
贖爾之耶和華、以色列之聖者云、以爾之故、我將遣人至巴比倫、使逃亡之迦勒底人、乘其喜樂之舟而來、
我乃耶和華、爾之聖者、肇造以色列、爲爾君王、
耶和華曾闢路於滄海、備途於巨浸、
使車馬軍旅勇士咸集、而傾覆之、不能復起、悉皆見滅、如熄餘燼、
耶和華云、已往之事勿憶、疇昔之事勿思、
我今作有新事、將卽出現、爾豈不知之、我必備途於曠野、濬川於荒墟、
野中百獸、野犬鴕鳥、必皆尊我、因我備水於曠野、濬川於荒墟、以飲我之選民、
卽我爲己所肇造者、使之揚我聲譽、
惟爾雅各、不呼籲我、以色列厭我、
不以爾羊燔而獻我、不以祭品尊我、我使爾奉禮物、非累爾也、命爾焚香品、非煩爾也、
爾不以金購之菖蒲奉我、不以犧牲之脂膏供我、乃以爾諸罪累我、以爾諸愆煩我、
惟我爲己之故、塗抹爾愆、不念爾罪、
爾其使我追憶、互相辯論、陳爾之事、或可稱義、
爾之始祖干罪、爾之師傅又復逆我、
故我必辱聖所之長、使雅各受詛、以色列被謗焉、