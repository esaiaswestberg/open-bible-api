耶和華非手短而不能救、非耳聾而不能聽、
惟爾之罪戾、使爾與上帝隔絕、爾之愆尤、俾其掩面、而不垂聽、
爾手汚於血、爾指染於惡、口出虛詞、舌談邪慝、
其人涉訟、不依公平、申訴不循眞實、恃虛僞、言誕妄、懷殘害、生邪慝、
煦嫗蝮卵、組織蛛網、食其卵者必死、其卵被踐、則蝮出焉、
其網不能爲衣、其工不能自蔽、邪慝爲其工、強暴在其手、
其足趨以行惡、急流無辜之血、衷存邪慝、所經之途、無不荒蕪毀滅、
不識平康之路、所行不公、自闢曲徑、行其中者、不獲綏安、
故公平遠我、仁義不及我躬、我望光明、仍處幽暗、我冀平旦、猶履晦冥、
循牆如瞽者、徧捫如盲人、日中顚趾、無異昏暮、在於健者之間、有若死人、
我吼若熊、哀鳴若鳩、望公義而不得、冀拯救而相遠、
在於爾前、我咎孔多、我罪訟我、我咎偕我、自知我愆、
悖逆不認耶和華、違離不從我上帝、出暴戾叛逆之言、衷懷虛僞、口以宣之、
公平卻退、仁義遙立、誠實顚於衢、正直不得入、
誠慤無存、去惡者被虜、耶和華鑒之、惡其無義、
彼見無人、異其無保、遂以己臂自行拯救、以己義自爲扶持、
以公義爲護胸、以拯救爲兜鍪、以復仇爲衵服、以熱中爲長衣、
依人所爲、而加報施、震怒乎仇敵、降罰於島嶼、
耶和華之名、自西而見敬、其榮自東而見畏、蓋耶和華必臨、若急流之河、爲其氣所鼓也、
耶和華曰、有救贖者、將臨於錫安、及雅各家改過之人、
我與斯人所立之約、卽我賦爾之神、傳爾之言、不離乎爾、及爾子孫之口、自今以迄永久、耶和華言之矣、