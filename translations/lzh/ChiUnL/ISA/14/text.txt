耶和華必恤雅各、復選以色列、置於故土、羇旅附之、與雅各家相契合、
列邦引之旋歸、以色列家於耶和華之地、將得之爲僕婢、昔虜之者、爲其所虜、昔制之者、爲其所制、○
耶和華賜爾綏安、脫爾憂患困苦、及人迫爾之重役時、
爾將對巴比倫王作歌曰、殘虐者奚絕乎、強暴者奚息乎、
耶和華折惡人之梃、斷霸者之杖、
彼曾以怒攻諸民、而擊之不已、以恚迫列邦、而莫之能止、
舉世平靖、揚聲謳歌、
松樹與利巴嫩之香柏、因爾而喜曰、自爾傾覆、無人上而伐我、
陰府在下、緣爾震動、迓爾來臨、幽魂卽世間之顯者、因而騷然、列邦諸王、離座而起、
僉謂爾曰、爾亦荏弱似我乎、爾與吾儕相若乎、
爾之威勢琴音、墮於陰府、爾則下鋪以蛆、上被以蟲、
啟明之晨星歟、何自天而隕乎、屈抑列邦者歟、何見斫於地乎、
爾心自謂、我將升天、設位於上帝諸星之上、坐於北極聚會之山、
騰越雲霄、與至上者比擬、
然爾必下陰府、墮於至深之坑、
凡見爾者、必注目諦視曰、使大地震撼、列國聳動、
寰區荒落、城邑傾圮、不令俘虜返故土者、乃斯人耶、
列國諸王、各有陵寢、旣沒猶榮、
惟爾見擲、不入於墓、若被棄之枝、以被刺而死、下於石坑者爲衣、若被踐之屍、
爾不與諸王同葬、因爾敗爾國、殺爾民、惡人之裔、其名永不稱焉、○
緣先人之愆、備戮厥子孫、免其興起而據地、建邑於普世、
萬軍之耶和華曰、我將起而攻之、滅絕巴比倫之名、與其遺民、及其子孫、耶和華言之矣、
使其地爲蝟所據、變爲水澤、掃以滅亡之帚、萬軍之耶和華言之矣、○
萬軍之耶和華誓曰、我所思者必成、我所謀者必驗、
破亞述於我國、蹂躪之於我山、除民之軛、脫負於肩、
是乃所定之旨、行於天下、是乃所伸之手、加於列邦、
萬軍之耶和華、旣定其旨、誰能廢之、旣伸厥手、誰能挽之、○
亞哈斯王崩之年、有斯預示、○
非利士全地歟、勿以擊爾之杖已折而喜、蓋蛇必生虺、虺生飛火蛇、
至貧者得食、窮乏者安臥、惟我以饑殲爾種類、爾之遺民、必見殺戮、
門其號咷、邑其呼喊、非利士全地歟、爾消亡矣、蓋將有煙自北而來、無離其行伍者、
此國之使、何以答之、曰、耶和華建錫安、其貧民託庇於斯焉、