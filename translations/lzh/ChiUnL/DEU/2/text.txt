厥後、我儕遵耶和華命、啟行旋返、由紅海之道、而入曠野、繞西珥山多日、
耶和華諭我曰、
爾繞此山已久、可轉而北行、
宜諭民曰、爾同族以掃子孫、居西珥山、爾過其境、彼必畏懼、爾其愼之、
勿與之爭、其地卽容一足之區、我不爾予、蓋我已將西珥山賜以掃爲業、
爾必以金、購糧而食、購水而飲、
蓋爾上帝耶和華、於爾凡百所爲、錫嘏於爾、彼知爾行於大野、偕爾歷四十年、爾無所缺、
於是我儕離我同族、卽以掃子孫、居於西珥山者、由亞拉巴之道、及以拉他以旬迦別、轉向摩押曠野而行、○
耶和華諭我曰、勿擾摩押、勿與之戰、其地我不爾予、蓋我已將亞珥賜羅得子孫爲業、
昔以米族居彼、其民衆多、軀幹修偉、如亞衲族然、
斯民與亞衲族、同爲利乏音族、摩押人稱之爲以米族、
昔何利人居西珥、以掃子孫滅之、繼居其地、如以色列人所行於耶和華賜以爲業之地者然、
耶和華亦諭我曰、今起、渡撒烈溪、我儕遂渡之、
自離加低斯巴尼亞、至渡撒烈溪時、歷三十有八年、斯時也、此代武士俱絕於營中、如耶和華所誓之言、
蓋耶和華攻之、使盡滅於營中、○
民中武士、旣已盡滅、
耶和華諭我曰、
今日爾經摩押邊隅之亞珥、
近亞捫族、勿擾之、勿與戰、其地我不爾予、蓋我已賜羅得子孫爲業、
斯土亦屬利乏音、昔爲利乏音族所居、亞捫人稱之爲散送冥、
其民衆多、軀幹修偉、如亞衲族然、耶和華滅之於亞捫人前、使繼居其地、
如爲以掃子孫、居西珥者、滅何利人於其前、使繼居其地、以至今日、
又有亞衞人村居、延及迦薩、迦斐託人出而滅之、繼居其地、
耶和華亦諭我曰、爾起前往、度亞嫩谷、我以亞摩利人希實本王西宏、及其土地、付於爾手、可與之戰、肇業於斯、
自今日始、我使天下萬民、緣爾而懼、彼聞爾名、無不戰慄憯怛、○
摩西曰、我自基底莫野、遣使往見希實本王西宏、以和好之言告之云、
請容我經爾地、必由大道、不偏於左、不偏於右、
爾受我金、鬻我以糧、給我以水、第容我過爾境、
待遇我儕、若居西珥之以掃子孫、居亞珥之摩押人所爲、迨我渡約但、至我上帝耶和華賜我之地、
乃希實本王西宏、不容我過其境、蓋爾上帝耶和華使其心志頑梗、致付爾手、有如今日、
耶和華又諭我曰、我今以西宏及其地、始付於爾、據以爲業、
西宏率其民衆、出而攻我、戰於雅雜、
我上帝耶和華付之於我、我遂擊之、爰及其子與民、
取其諸邑、殲滅居民、曁厥婦孺、靡有孑遺、
惟彼牲畜、與諸邑之財物、爲我所得、
自亞嫩谷濱之亞羅珥、及谷中之邑、至於基列、無一崇高之城、不爲我所拔者、我上帝耶和華、盡付於我矣、
惟亞捫人之境、卽沿雅博溪之地、山中之邑、凡我上帝耶和華所禁者、爾未近之、