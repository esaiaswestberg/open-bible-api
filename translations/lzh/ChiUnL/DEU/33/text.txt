上帝僕摩西、於未死之先、爲以色列人祝嘏、
曰、耶和華至自西乃、起自西珥、著自巴蘭、來自萬聖、法律出其右手、勢如烈火、
彼眷愛斯民、衆聖在其手中、坐其足下、領受其言、
摩西命以法律、爲雅各會衆之恆業、
彼於耶書崙爲王、民之族長咸集、以色列支派皆就之、○
願流便生存不死、惟人數維寡、○
論猶大則曰、耶和華歟、俯聽猶大之呼籲、導歸故族、彼以手爲己搏戰、爾必助之攻敵、○
論利未則曰、耶和華歟、爾之土明烏陵、與爾聖者偕、爾於瑪撒試之、於米利巴水與之爭、
言及父母、彼曰我未見之、不認兄弟、不識子女、乃因遵行爾命、謹守爾約、
彼將以爾律例教雅各、以爾法律誨以色列、焚香於爾前、獻全牲燔祭於爾壇、
耶和華歟、錫嘏其財物、悅納其所爲、洞穿其敵、及憾之者之腰、使不復起、○
論便雅憫則曰、耶和華所眷愛者、將安居其側、耶和華終日庇護之、使處兩肩之間、○
論約瑟則曰、願耶和華錫嘏其地、賜以天上之寶、空際之露、地中之泉、
日所生之果、月所產之寶、
古山之上品、恆嶽之嘉物、
地與其中所韞之珍奇、及居荊棘中者之恩惠、願悉歸於約瑟之首、臨於冠兄弟者之頂、
彼如牛之首生、有威可畏、其角如兕角、將抵觸異邦、至於地極、以法蓮之萬萬、瑪拿西之千千是也、○
論西布倫則曰、西布倫歟、爾出外可歡欣、以薩迦歟、爾居幕可喜樂、
必召萬民登山、奉獻義祭、因其必享海中之豐裕、沙中之珍藏、○
論迦得則曰、恢廓迦得者、宜頌美焉、迦得伏如牝獅、斷傷人之首臂、
彼先選得其業、乃爲立律者所遺留、遂偕族長而來、行耶和華之公義、及其與以色列所立之律例、○
論但則曰、但乃稚獅、踴躍出於巴珊、○
論拿弗他利則曰、拿弗他利歟、沾恩旣足、受福且盈、由耶和華所賜、西方南方、爾其據以爲業、○
論亞設則曰、願亞設因多子而獲福、爲兄弟所悅納、浸足於油、
爾之楗乃鐵乃銅、爾之力隨日所需、○
耶書崙歟、無有若上帝者、乘雲而行、赫赫於天、惟爾是輔、
永生上帝、爲爾居所、恆久之臂、惟爾是扶、逐敵於爾前、命爾殄滅之、
以色列族、居處綏安、雅各之源、獨在產穀與酒之地、天滴甘露、
以色列歟、爾有福祉、何民若爾、爲耶和華所拯、彼乃護爾之干、榮爾之刃、敵必屈伏於爾、爾將履其崇邱、