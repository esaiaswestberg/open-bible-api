我儕轉由巴珊之道、巴珊王噩、率其民衆咸出、與我戰於以得來、
耶和華諭我曰、毋畏之、彼及其民與地、我悉付於爾手、爾待之、如昔待居希實本之亞摩利王西宏然、
於是我上帝耶和華、以巴珊王噩及其民、付於我手、我擊之、至無所遺、
取其諸邑、無邑不爲我儕所得、邑凡六十、乃亞珥歌伯全境、卽噩之國巴珊也、
諸邑俱有高垣、與門及楗、此外無垣之鄉里甚衆、
我滅其邑、殲厥居民、及其婦孺、如昔行於希實本王西宏者然、
惟彼牲畜、與邑中財物、爲我所得、
當時我自約但東、亞摩利二王之手、取其土地、自亞嫩谷、至黑門山、
黑門山、西頓人稱爲西連、亞摩利人稱爲示尼珥、
其平原諸邑、基列全地、巴珊全地、以及撒迦與以得來、乃噩之國、巴珊之邑、悉爲我取、
利乏音族所存者、惟巴珊王噩、其床以鐵爲之、長九肘、廣四肘、以人肘爲度、今在亞捫人之拉巴邑、
時、我儕旣得斯土、自亞嫩谷濱之亞羅珥、及基列山之半、與其諸邑、我以之予流便族、迦得族、
基列餘地、及噩之國巴珊全地、亞珥歌伯四境、我以之予瑪拿西支派之半、巴珊昔稱爲利乏音地、
瑪拿西裔睚珥、得亞珥歌伯四境、至基述瑪迦二族之界、依其名、稱巴珊爲哈倭特睚珥、以至今日、
我以基列予瑪吉、
自基列至亞嫩谷、以谷中爲界、抵亞捫界之雅博溪、
及亞拉巴、沿約但河之地、自基尼列、至亞拉巴之鹽海、並毘斯迦山麓以東之地、悉以予流便族、迦得族、○
時、我命爾曰、爾上帝耶和華、旣以斯土錫爾爲業、爾之勇士、必皆執兵、先爾兄弟以色列人而往、
我知爾牲畜衆多、爾之妻孥牲畜、可留於我予爾之邑、
迨爾兄弟於約但西、得爾上帝耶和華所錫之地、而享安息、與爾無異、後則返我予爾爲業之地、
我又命約書亞曰、爾上帝耶和華所行於二王者、爾悉目擊、今爾所往諸國、耶和華亦如是待之、
毋畏之、蓋爲爾戰者、爾上帝耶和華也、○
時、我祈耶和華曰、
主耶和華歟、爾以大威大能、顯示爾僕、在天在地、尚有何神、能爲爾所爲、行爾所行大能之事乎、
求爾容我渡約但、觀河西之美地佳山、及利巴嫩、
惟耶和華緣爾曹故怒我、不允我所求、諭我曰、如是足矣、勿以此事、再言於我、
爾可登毘斯迦巔、向東西南北而瞻望、以目觀之、不得渡約但、
當命約書亞、勗之壯之、因其必率斯民而渡、俾承爾所將見之地、
我儕遂居伯毘珥相對之谷中、