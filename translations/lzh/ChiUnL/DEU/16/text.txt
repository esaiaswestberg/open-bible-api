屆亞筆月、必爲爾上帝耶和華守逾越節、因於是月之夜、爾上帝耶和華導爾出埃及、
必在耶和華所選寄名之處、獻牛羊於爾上帝耶和華、以爲逾越之祭、
毋食有酵之餅、七日之內、必食無酵餅、卽困苦餅、以爾昔出埃及維速、當憶是日、畢生勿忘、
七日間、爾四境毋存酵、首日薄暮、所獻祭肉、毋留於明晨、
勿於爾上帝耶和華所賜諸邑、獻逾越之祭、
惟獻於爾上帝耶和華所選寄名之處、在薄暮日入時、卽爾出埃及時也、
在爾上帝耶和華所選之處、烹而食之、明晨歸於己幕、
六日間、必食無酵餅、越至七日、必有肅會、以事爾上帝耶和華、是日不可操作、○
當核七七日、自刈麥之首日始、
守七七節、以事爾上帝耶和華、依爾上帝耶和華所錫之嘏、以樂獻祭奉之、
爾與子女僕婢、曁居爾中之利未人、以及賓旅孤寡、咸在爾上帝耶和華所選寄名之處、樂於其前、
爾當追憶、昔在埃及爲奴、必守此典、而遵行之、○
禾場酒醡所出、爾旣斂藏、當守構廬節七日、
節期之間、爾與子女僕婢、曁居爾邑之利未人、以及賓旅孤寡、俱必喜樂、
七日必守節於爾上帝耶和華前、在其所選之處、蓋爾上帝耶和華、於爾物產、及凡所爲、錫嘏於爾、必當喜樂不勝、
除酵節、七七節、構廬節、爾之丁男、每歲三覲爾上帝耶和華、於其所選之處、毋徒手而至、
各依爾上帝耶和華所錫之嘏、隨力以獻、○
於爾上帝耶和華所賜之邑、按各支派、設立士師、有司、秉公鞫民、
毋反其正、毋偏視人、毋受賄賂、蓋賄賂使明者目盲、義者詞屈、
必循至公、則可生存、得爾上帝耶和華所錫之土、
爲爾上帝耶和華築壇、毋樹木偶於側、
毋立柱像、乃爾上帝耶和華所惡者也、