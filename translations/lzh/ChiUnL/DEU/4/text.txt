以色列人歟、我今教爾遵守之典章律例、宜聽從之以得生、爾祖之上帝耶和華賜爾之地、可入而承之、
我所諭爾之言、不可增、亦不可減、惟遵爾上帝耶和華之誡命、我所諭爾者、
耶和華緣巴力毘珥所行之事、乃爾目擊、凡從巴力毘珥者、爾上帝耶和華已滅之於爾中、
惟爾附爾上帝耶和華者、迄今尚存、
我遵我上帝耶和華所命、教爾以典章律例、使行於入而爲業之地、
守之行之、是爲爾之智慧通達、在列邦民前、彼聞此典章、必曰、此大國、乃智慧通達之民也、
有何大國、得神近之、猶我上帝耶和華於我禱時之近我乎、
有何大國、典章律例、如是公平、若我今日所宣於爾者乎、○
惟當自愼、謹守乃心、免忘爾目所見、畢生不去於懷、以之示爾子孫、
昔爾在何烈、立於爾上帝耶和華前時、耶和華諭我曰、當集斯民、我使之聽我言、俾其在世、一生學寅畏我、而教子女、
爾遂來前、立於山下、火焚於山、其焰冲天、陰雲密布、幽暗晦冥、
耶和華由火中諭爾、爾聞其聲、不見其象、
彼以爾所當守之約示爾、十誡是也、並書之二石版、
耶和華命我以典章律例教爾、使爾行於所往據以爲業之地、
昔在何烈、耶和華由火中諭爾時、爾曹未見何像、故當謹愼、
恐爾自敗、雕偶以仿諸像、或男或女、
或地上走獸、空中飛禽、
或地上昆蟲、水中鱗介、
又恐爾仰觀於天、見日月星諸象、乃爾上帝耶和華爲天下萬民所陳者、受惑而崇事之、
耶和華導爾出埃及、脫於冶爐、以爲其業之民、有如今日、
耶和華緣爾故怒我、誓不容我渡約但、入其錫爾爲業之美地、
我必死於此、不得渡約但、惟爾其濟、得彼沃土、
爾當謹愼、免忘爾上帝耶和華與爾所立之約、爲己雕偶、仿其所禁諸物之像、
蓋爾上帝耶和華乃烈火、忌邪之上帝、○
厥後、爾久居斯土、生子生孫、如其自敗、依像雕偶、作惡於爾上帝耶和華前、以激其怒、
我今日籲天地爲證、爾於濟約但所承之地、必速絕滅、不得延年、淪胥以亡、
耶和華必散爾於列邦、在其導爾所至之國、餘者無幾、
爾曹在彼、將事人手所造木石之神、不能見聞食嗅者、
惟爾在彼、盡心盡意求爾上帝耶和華、則必得之、
迨至季世、爾遇苦難、所言諸事、臨及爾身、爾必歸爾上帝耶和華、而聽其命、
爾上帝耶和華、乃仁慈之上帝、必不棄爾、不滅爾、不忘與爾列祖所立之約、
粵稽往古、自上帝造人於世、由天涯至地極、有如此之大事乎、曾聞之乎、
曾有國民、聞上帝出自火中之言、如爾所聞、而猶生存者乎、
上帝豈曾以試鍊、異蹟、奇事、爭戰、能手、奮臂、大而可畏之事、於他國中導出他民、如爾上帝耶和華爲爾所行於埃及、爾所目擊者乎、
以此顯示於爾、俾知耶和華乃上帝、其外無他、
自天令爾聞其聲、以教誨爾、在地使爾見其大火、由火中聞其言、
因愛爾祖、選其後裔、施厥大能、親導爾出埃及、
爲爾驅逐較爾強大之民、導爾入境、賜爾以爲業、有如今日、
今爾當知、中心思維、天上地下、惟耶和華爲上帝、其外無他、
我今以其典章誡命諭爾、爾當遵守、則爾與子孫、皆可得福、亦可延年、於爾上帝耶和華所賜之地、○
當時摩西在約但東、日出之處、區別三邑、
使素無仇怨、而誤殺人者、可逃入之、以保其生、
一爲原野之比悉、爲流便人而設、一爲基列之拉末、爲迦得人而設、一爲巴珊之哥蘭、爲瑪拿西人而設、○
以上所載、乃摩西爲以色列人所宣之律也、
法度典章律例、出埃及後、摩西以之諭於以色列人、
在約但東、伯毘珥相對之谷中、此地昔屬居希實本之亞摩利王西宏、摩西與以色列人出埃及時擊之、
取其地以爲業、又得巴珊王噩之地、此二人、俱爲亞摩利王、在約但東、日出之處、
其地自亞嫩谷濱之亞羅珥、至西雲山、卽黑門山、
又得約但東之亞拉巴全地、至亞拉巴之海、近毘斯迦山麓、