利未人祭司、及其全支派、在以色列中無分無業、可食獻於耶和華之火祭、及其產業、
彼在昆弟中無業、耶和華爲其業、如其所諭、
民獻祭、或牛或羊、祭司所當得者、前腿兩頰與胃、
初熟之穀、及酒與油、首剪之羊毛、亦必給之、
蓋爾上帝耶和華於爾諸支派中、選彼及其子孫、藉耶和華之名、侍立服役、歷世靡曁、○
如有利未人離其所居以色列之邑、一心願至耶和華所選之處、
則亦可藉其上帝耶和華之名、以供役事、如其昆弟立於耶和華前之利未人然、
分其所得之食、而己鬻祖業所得之金不與焉、○
旣至爾上帝耶和華所賜之地、勿效其民所爲可惡之事、
凡使子女經火者、卜筮者、觀兆者、用法術者、行邪術者、
持咒者、交鬼者、爲覡者、招魂者、勿留之於爾中、
凡行此者、皆爲耶和華所惡、諸族行此可惡之事、故爾上帝耶和華逐之於爾前、
爾於爾上帝耶和華、當爲純全之人、
爾所將逐之族、聽從觀兆者、卜筮者、惟爾上帝耶和華、不容爾行是、
爾上帝耶和華將於爾昆弟中、爲爾挺生先知若我、爾宜聽之、
昔在何烈大會之日、爾求爾上帝耶和華曰、我上帝耶和華之聲、勿使再聞、烈火勿令復見、免我死亡、
時、耶和華諭我曰、彼所言者善也、
我將於其昆弟中、爲彼挺生先知如爾、以我言授於其口、使以我命悉告於衆、
彼藉我名所傳之言、凡不聽從者、我必討之、
如有先知擅藉我名、言我所未諭者、或藉他神之名而言、必致之死、
如爾意謂、耶和華所未諭之言、何以知之、
凡先知藉耶和華之名而言、事有不成不驗、則非耶和華之言、乃先知自擅而言耳、爾勿畏之、