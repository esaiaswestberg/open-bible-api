亞倫二子詣耶和華前而死、
厥後耶和華諭摩西曰、告爾兄亞倫云、聖所㡘內、法匱施恩座前、毋頻入之、免其死亡、緣我必乘雲見於施恩座上、
亞倫欲入聖所、必奉牡犢一爲贖罪祭、牡綿羊一爲燔祭、
衣爲聖之枲衣、著枲褌、束枲紳、冠枲冠、此乃聖服、當濯其身、而後服之、
由以色列會衆、取牡山羊二爲贖罪祭、牡綿羊一爲燔祭、
亞倫獻犢、爲己與其家贖罪、
以山羊二、置於會幕門、在耶和華前、
緣二山羊掣籤、一歸耶和華、一歸阿撒瀉勒、
必以所掣歸耶和華之羊、獻爲贖罪祭、
以所掣歸阿撒瀉勒之羊、生置耶和華前、用以贖罪、後釋於曠野、俾歸阿撒瀉勒、
乃奉贖罪之犢、宰之、爲己及家贖罪、
取耶和華壇上爇炭、盛之以鼎、又取乳香之屑一掬、攜入㡘內、
焚香於火、在耶和華前、香篆蔽法匱上之施恩座、俾亞倫免於死亡、
以指取血、灑於施恩座東、又灑其前凡七、
後取爲民贖罪之山羊、宰之、攜血入㡘、灑於施恩座上、又灑其前、如灑犢血然、
緣以色列族之不潔、及其罪愆、爲聖所贖罪、並因會幕在其汚中、爲之贖罪、
亞倫入聖所、爲己及家、與以色列會衆贖罪時、不許人在會幕、宜待其出、
旣出、則至耶和華前之壇、爲之贖罪、取牡犢山羊之血、釁壇四角、
以指灑血於壇凡七、去其爲以色列族所染之汚、潔之爲聖、
旣爲聖所會幕祭壇贖罪、當奉生羊、
亞倫按二手於其首、承認以色列族之過犯愆尤、所有罪戾、使之悉歸羊首、俾預簡之人牽至曠野、
羊乃負諸罪戾、縱之適野、至於荒渺之地、
亞倫入聖所時、所服之枲衣、入會幕必解之、留於其間、
於聖地以水濯身、衣衣而出、爲己及民獻燔祭、代爲贖罪、
贖罪祭牲之脂、焚之於壇、
縱羊歸阿撒瀉勒者、必澣衣濯身、而後入營、
贖罪之牡犢及山羊、其血旣攜入聖所、以爲贖罪、其體必攜出營外、與其皮肉及矢、俱爇以火、
爇之者當澣衣濯身、然後入營、○
七月十日、爾之宗族、及旅於爾中者、當苦其心、免於操作、著爲永例、
是日必爲爾贖罪、使於耶和華前去惡成潔、
此爲安息日、當苦其心、著爲永例、
受膏之祭司、繼父任職者、必衣枲聖服、獻祭贖罪、
代爲聖所會幕祭壇祭司會衆贖罪、
緣以色列族蹈於愆尤、代爲贖罪、歲凡一次、著爲永例、亞倫遵耶和華所諭摩西之命而行、