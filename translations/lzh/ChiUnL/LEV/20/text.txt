耶和華諭摩西曰、
告以色列族云、凡以色列族、及旅於其中者、以子女獻摩洛、殺無赦、斯土之民以石擊之、
以子女獻摩洛、乃汚我聖所、凟我聖名、我必怒之、絕於民中、
若斯土之民、見其獻子女於摩洛、佯爲不見、不致之死、
我必怒之、與其眷屬、及凡狥欲從摩洛者、絕之民中、
凡狥欲從巫覡術士者、我必怒之、絕於民中、
當自潔爲聖、我乃耶和華、爾之上帝也、
當守我典章、而遵行之、我乃耶和華、使爾成聖也、
詛父母者、殺無赦、旣詛父母、罪必歸之、
淫人妻者、淫夫淫婦、俱殺無赦、
烝父繼室、是辱父、罪必歸之、俱殺無赦、
如亂其媳、是爲逆倫、罪必歸之、俱殺無赦、
若親男色、如近婦人、所行可憎、罪必歸之、俱殺無赦、
如人娶妻、並娶其母、是乃邪惡、三人俱爇以火、去邪惡於爾中、
如人與獸淫合、必殺無赦、亦必殺獸、
如女近合於獸、其罪歸之、必殺無赦、亦必殺獸、
如人娶姊妹、無論同父異母、異父同母者、事屬可恥、俱必絕之民中、旣辱姊妹、必負其罪、
如婦行癸、人與同寢、婦亦相從、則犯其經、俱絕於民中、
勿烝父母之姊妹、因辱戚屬、俱負其罪、
如烝伯叔之妻、是辱伯叔、俱負其罪、絕嗣而亡、
如娶兄弟之妻、是辱兄弟、斯乃穢事、俱必絕嗣、○
當守我典章律例、而遵行之、使我導爾所入之地、不爾吐棄、
我於爾前所逐之族、行此惡事、我實憎之、勿從其俗、
我曾諭爾云、爾必承斯土、卽我賜爾爲業、流乳與蜜之地、我乃耶和華、爾之上帝、區別爾於萬民、
故當區別禽獸之潔與不潔、勿因我所區別爲汚之禽獸、匍匐於地之昆蟲、致己爲可憎、
當歸我爲聖、蓋我耶和華乃聖、區別爾於萬民、俾爾屬我、○
無論男女、凡爲巫覡術士者、殺無赦、其罪歸之、當擊以石、