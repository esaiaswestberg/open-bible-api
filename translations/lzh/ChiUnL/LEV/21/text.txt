耶和華諭摩西曰、告亞倫子孫爲祭司者云、族中有死亡者、勿因之自汚、
惟骨肉之親、如父母、兄弟、子女、則可、
姊妹尚爲處女、未適人者、亦可、
旣爲民長、則勿從俗、致汚己身、
祭司勿髠髮、勿薙鬚之四周、勿割肉、
旣獻火祭於耶和華、享厥上帝、故當成聖歸之、毋凟上帝之名、
祭司爲聖、歸於上帝、故娼妓、淫女、棄婦、勿娶、
必以祭司爲聖、因其獻食於上帝、必視之爲聖、蓋我耶和華乃聖、使爾爲聖也、
如祭司之女行淫自玷、是辱其父、必爇以火、○
兄弟中爲大祭司者、首沐以膏、任聖職、衣聖服、勿披髮、勿裂衣、
勿近尸、卽父母之尸、亦勿緣之自汚、
勿出聖所、勿汚上帝之聖所、緣上帝之膏、加於其首以爲冕、我乃耶和華也、
必娶處女爲室、
嫠婦、棄婦、淫女、娼妓、勿娶、惟宗族之處女、則可、
勿使其苗裔玷於民中、蓋我乃耶和華、使之成聖也、○
耶和華諭摩西曰、
告亞倫云、凡爾歷世子孫、厥體有疵者、勿近其上帝而獻食、
凡體有疵者、不得近之、如瞽、跛、凹鼻、肢體不均、
或手足傷毀、
或傴僂、或侏儒、或瞕翳、或疥癬、或瘡痍、或傷損外腎、
凡祭司亞倫之裔、厥體有疵者、勿近耶和華、以獻火祭、體旣有疵、不得進前、獻食於其上帝、
所獻上帝之食、無論聖與至聖、彼亦得而食之、
㡘內不可入、壇前不可近、體旣有疵、恐其玷我聖所、蓋我乃耶和華、使之成聖也、
摩西以此告亞倫及其子、並以色列衆、