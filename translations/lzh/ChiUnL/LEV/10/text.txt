亞倫子拿答亞比戶、各取己鼎、置火與香、以獻耶和華、然所獻者、乃不聖之火、非耶和華所命、
火自耶和華前而出、焚燬二人、死於耶和華前、
摩西謂亞倫曰、此乃耶和華所諭云、近我者必以我爲聖、我在民前、必得其榮、亞倫默然、
摩西召亞倫叔烏薛子米沙利以利撒反曰、爾曹來前、舁爾親屬、出聖所、至營外、
二人乃前、舁尸營外、不解其衣、循摩西所命、
摩西諭亞倫、及其子以利亞撒以他瑪曰、毋披爾髮、毋裂爾衣、免爾死亡、並免耶和華怒及會衆、惟爾之兄弟以色列全家、可爲耶和華所燃之火哀悼、
爾曹毋出會幕、免爾死亡、蓋耶和華之膏在爾身、乃遵摩西之命而行、○
耶和華諭亞倫曰、
爾與爾子入會幕時、清酒醇醪勿飲、免爾死亡、此爲永例、歷世弗替、
俾爾得以區別聖與不聖、潔與不潔、
且以耶和華所諭摩西之典章、訓迪以色列族、○
摩西諭亞倫、及其尚存之子以利亞撒以他瑪曰、獻耶和華之火祭中、素祭之餘、乃爲至聖、當食於壇旁、毋置酵、
必在聖地食之、獻耶和華之火祭中、此爲爾及子孫所應得、我所奉之命如此、
所搖之腔、所舉之腿、爾及子女必在潔地食之、以色列族所獻酬恩之祭、此爲爾及子孫所應得、
人獻脂爲火祭、當與所舉之腿、所搖之腔同獻、搖於耶和華前、以爲搖祭、後則歸爾、及爾子孫得之、著爲永例、循耶和華所命、○
贖罪之山羊、摩西索之、知已燔矣、則怒亞倫二子以利亞撒以他瑪、
曰、贖罪之牲、旣爲至聖、曷不食之於聖所、蓋上帝賜之於爾、以任民愆、代爲贖罪於耶和華前、
其血未入聖所、固當食牲於聖地、循我所命、
亞倫對曰、今日彼獻贖罪祭與燔祭於耶和華前、我遭斯事、如食贖罪之牲、豈見悅於耶和華乎、
摩西聞是言而善之、