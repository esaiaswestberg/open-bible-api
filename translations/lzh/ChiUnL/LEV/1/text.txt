耶和華從會幕呼摩西、諭之曰、
告以色列族云、爾中有人獻祭於耶和華、必獻牲畜、牛羊是也、
如獻牛爲燔祭、當取牡者、純全無疵、獻於會幕門、冀蒙悅納於耶和華、
按手燔牲之首、則蒙悅納、俾罪得贖、
宰牛於耶和華前、亞倫子孫爲祭司者、必奉其血、沃於會幕門前壇之四周、
剝取燔牲之皮、臠切其肉、
祭司亞倫子孫、必置火於壇、陳柴其上、
所臠切者、與首及脂、亞倫子孫爲祭司者、陳之於柴、在壇火之上、
惟臟及腿、洗滌以水、祭司悉焚於壇、以爲燔祭、而作馨香之火祭、奉於耶和華、○
如獻綿羊山羊爲燔祭、當取牡者、純全無疵、
在壇之北、宰於耶和華前、亞倫子孫爲祭司者、必以其血沃於壇之四周、
臠切其肉、幷首及脂、祭司陳之於柴、在壇火之上、
惟臟及腿、洗滌以水、祭司悉獻之、而焚於壇、是爲燔祭、以爲馨香之火祭、奉於耶和華、○
如獻禽爲燔祭、以奉耶和華、則獻鳲鳩、或雛鴿、
祭司攜至壇前、扭去其首、而焚於壇、瀝血壇旁、
必去其膆及矢、擲於壇東棄灰之處、
裂其翼而弗盡、陳之於柴、焚之於壇、是爲燔祭、以爲馨香之火祭、奉於耶和華、