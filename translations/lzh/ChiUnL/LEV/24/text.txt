耶和華諭摩西曰、
告以色列族云、當取橄欖擣油、惟潔是務、攜以與爾、使燈常燃、
會幕中、法匱前㡘外、亞倫必理燈於耶和華前、自夕達旦、著爲永例、歷世弗替、
必置盞於精金燈臺之上、恆理之於耶和華前、○
當取細麪、製餅十二、每餅伊法十分之二、
列爲二行、行各六餅、置諸精金之几、在耶和華前、
每行餅上、必置乳香、惟潔是務、以爲記誌、獻於耶和華爲火祭、
每安息日、陳餅於耶和華前、以色列族守爲永約、
斯餅悉歸亞倫、及其子孫、當於聖地食之、著爲永例、蓋獻耶和華之火祭中、此爲至聖也、○
以色列族、但之支派、底伯利女、名示羅密、適於埃及人、所生之子、往來以色列族中、與一以色列人鬬於營、褻凟耶和華名、加以呪詛、人曳之至摩西、
以色列族、但之支派、底伯利女、名示羅密、適於埃及人、所生之子、往來以色列族中、與一以色列人鬬於營、褻凟耶和華名、加以呪詛、人曳之至摩西、
禁於獄、俟耶和華口諭於衆、○
耶和華諭摩西曰、
呪詛之人、曳出營外、使聞之者、按手其首、會衆以石擊之、
當告以色列族云、呪詛其上帝者、必負其罪、
褻凟耶和華名者、殺無赦、會衆必擊以石、無論宗族賓旅、褻凟耶和華名者、殺無赦、
擊人致死者、殺無赦、
擊人之畜致死者、必償之、以牲償牲、
殘缺人體者、必依其所行而反之、
傷償傷、目償目、齒償齒、若何使人殘缺、必如是反之、
殺人之畜必償、殺人者、殺無赦、
無論宗族賓旅、俱循一例、我乃耶和華、爾之上帝也、
摩西命以色列人曳咒詛者出營外、擊之以石、以色列人遵耶和華諭摩西之命而行、