耶和華諭摩西曰、
告亞倫及其子、與以色列衆云、耶和華有命、
以色列族凡宰牛羊與羔、無論營內營外、
不攜至會幕門、獻於耶和華、在其幕前者、必以流血之罪歸之、絕於民中、
用使以色列族宰牲於野、嗣後攜至會幕門、付諸祭司、獻於耶和華、爲酬恩之祭、
在會幕門前、耶和華之壇、祭司必灑血其上、焚脂以爲馨香、奉於耶和華、
勿復狥欲、祭牡山羊狀之鬼神、著爲永例、歷世弗替、○
當告之曰、凡以色列族、及旅於其中者、或獻燔祭、或獻他祭、
不攜至會幕門、奉於耶和華者、必絕於民中、○
凡以色列族、及旅於其中者、苟食血、我必敵之、絕於民中、
生物之命在血、我賜爾灑之於壇、以贖爾命、蓋以血贖罪、因生命在焉、
故諭以色列族云、凡爾有衆、及旅於爾中者、俱毋食血、○
凡以色列族、及旅於其中者、如獵取可食之禽獸、必傾其血、掩之以土、
蓋諸生物、其血與命爲一、故諭以色列族云、凡生物之血毋食、因生物之命在血、食之者必見絕、
無論宗族賓旅、食自斃、或爲獸所裂之物、必蒙不潔、當澣衣濯身、迨夕乃免、
若不澣衣濯身、必負其罪、