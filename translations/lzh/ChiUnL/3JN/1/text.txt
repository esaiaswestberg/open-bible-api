爲長老者書達愛友該猶、我所誠愛者也、○
愛友乎、我所祈者、願爾凡事暢遂安康、如爾心之暢遂然、
有兄弟來、證爾眞誠、卽依眞理而行、我則喜甚、
我聞我之子女、行於眞理、樂莫大焉、○
愛友乎、凡爾行於兄弟之爲賓旅者、乃忠信之行也、
彼於會中證爾之愛、若宜乎上帝、而送之行、斯爲善矣、
蓋彼爲其名而出、無所取於異邦人也、
若此者、我儕當接之、使我與之眞理同勞焉、○
我曾畧以書達於會、但其中有好爲首之丟特腓、不接我儕、
我若來、必指陳其所行、彼以惡言妄論我儕、尚不以爲足、己不接兄弟、有欲接者則禁之、逐之出會、
愛友乎、勿效惡、當效善、行善者由上帝、行惡者未見上帝也、
低米丟爲衆及眞理所證、我儕亦證之、爾知我儕之證乃眞也、○
我本有多端欲書與爾、但不願以筆墨書之、
乃望速見爾、與爾晤談、
願平康歸爾、諸友問爾安、爾其依名問諸友安、