耶和華諭摩西曰、我使爾於法老、如爲上帝、爾兄亞倫、代爾發言、
我所諭爾者、當悉言之、爾兄亞倫宜告法老、俾釋以色列人出其境、
我將使之剛愎厥心、且多行我之異蹟奇事於埃及、
法老必不聽爾、我將伸手於埃及、降以巨災、導我軍旅以色列民出其境、
我伸手於埃及、導以色列民出其間、則埃及人知我爲耶和華、
摩西亞倫遵耶和華命而行、
語法老時、摩西年八十、亞倫八十有三、○
耶和華諭摩西亞倫曰、
法老命爾行奇事以爲徵、可令亞倫執杖、擲於其前、俾化爲蛇、
摩西亞倫入覲法老、遵耶和華命而行、亞倫擲杖於法老及羣臣前、遂化爲蛇、
法老召博士及巫覡、卽埃及之術士至、亦施厥術、以行是事、
各擲其杖、俱化爲蛇、而其杖爲亞倫之杖所吞、
法老剛愎厥心、不聽從之、如耶和華所言、○
耶和華諭摩西曰、法老心頑、不欲釋民、
詰朝法老詣河、爾往、立於河濱迎之、手執化蛇之杖、
告之曰、希伯來人之上帝耶和華、遣我見爾曰、宜釋吾民、使往曠野、崇事於我、迄今爾未從之、
耶和華曰、我將以杖擊河水、其水必變爲血、緣此、爾乃知我爲耶和華、
河魚將亡、河水將臭、埃及人厭飲其水、
耶和華諭摩西曰、當命亞倫云、執爾杖、伸手於埃及之水、使其江河池沼、咸變爲血、埃及遍地、木石諸器、無不有血、○
摩西亞倫遵命而行、於法老及羣臣前、舉杖擊河水、其水變爲血、
河魚盡斃、河水悉臭、埃及人不能飲其水、通國有血、
埃及術士亦施厥術、以行是事、法老剛愎厥心、不聽從之、如耶和華所言、
法老返宮、不以爲意、
埃及人不能飲河水、乃沿河掘地、求水而飲、
耶和華擊河、歷至七日、