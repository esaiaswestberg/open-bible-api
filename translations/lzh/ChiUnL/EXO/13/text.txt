耶和華諭摩西曰、
以色列族中、凡首生者、無論人畜、皆當爲我區別爲聖、乃屬於我、○
摩西語民曰、是日耶和華以其手力、導爾出埃及、脫於奴隸之室、故當誌之、毋食有酵餅、
是日乃亞筆月、卽爾出時、
迨耶和華導爾入迦南人、赫人、亞摩利人、希未人、耶布斯人之境、卽其誓於爾祖、賜爾流乳與蜜之地、當於是月守此禮、
七日間、當食無酵餅、至七日、乃耶和華之節期、
斯七日、必食無酵餅、酵餅與酵、毋得見於爾之全境、
其時當告汝子云、是禮也、乃誌出埃及時、耶和華爲我所行者、
當以之爲號於手、爲記於額、俾耶和華之法律、恆在爾口、蓋耶和華施厥大能、導爾出埃及、
每歲屆期、必守此例、○
迨耶和華依其所誓於爾、及爾祖者、導爾入迦南、錫爾以斯土、
必以初胎之男子、首生之牡畜、區別歸於耶和華、
首生之驢、必贖以羔、否則折其頸、爾中男子、凡爲首生、必皆贖之、
異日爾子若問爾曰、此何意也、則告之曰、耶和華以其手力、導我出埃及、脫於奴隸之室、
法老頑梗、不釋我往、耶和華將埃及之首生者、或人或畜、盡皆誅戮、故我以首生之牡畜祭之、其初胎之男子、則贖之焉、
當以之爲號於手、爲飾於額、蓋耶和華以其手力、導我出埃及、○
法老旣釋斯民、上帝不導之經非利士之近途、蓋曰、恐民遇戰、或生悔心、旋歸埃及、
乃導之沿紅海、遶野而行、以色列人執兵出埃及、
昔約瑟使以色列人誓、曰、上帝必眷顧爾、須攜我骨偕歸、故摩西攜之歸、
民自疎割啟行、列營於以倘、在野之隅、
耶和華先之而往、晝在雲柱以導之、夜在火柱以燭之、俾其行邁、晝夜俱可、
晝之雲柱、夜之火柱、弗離民前、