耶和華諭摩西曰、
命以色列人旋返、在密奪與海間之比哈希錄境、巴力洗分前、建營於相近之海濱、
法老必謂以色列族迷於途、困於野、
我必使之剛愎厥心、追襲於後、我將獲榮於法老、及其軍旅、俾埃及人知我爲耶和華、以色列人遂如是行、
或以民遁告埃及王、法老與羣臣乃變厥心、曰、奚爲釋以色列族、俾不服役於我、
遂備其車、率軍偕往、
並率特簡之車六百乘、及通國之車、各有車長、
耶和華使埃及王法老剛愎厥心、追襲以色列人、以色列人毅然而出、
埃及人衆、法老之車馬軍旅追之、及於瀕海建營之處、近比哈希錄、在巴力洗分前、○
法老相去伊邇、以色列族舉目、見埃及人追襲其後、懼甚、呼籲耶和華、
謂摩西曰、豈以埃及無塚地、而導我出、使亡於野乎、曷待我如是、俾我去埃及耶、
我在埃及時、豈不曰、任我爲埃及人服役、與其死於曠野、寧服役於埃及人、
摩西曰、毋懼、可立而觀耶和華今日爲爾所施之拯救、蓋是日所見之埃及人、後必不復見也、
耶和華必代爾戰、爾惟默然、○
耶和華諭摩西曰、胡爲籲我、當命以色列人前往、
爾其舉杖、伸手指海、令其中判、以色列民入海履陸、
我必使埃及人剛愎厥心、追入於海、我將因法老、及其軍旅車騎而獲榮焉、
我旣獲榮於法老、及其車騎、則埃及人始知我爲耶和華、
上帝之使昔行於以色列營前、今移於後、雲柱亦離其前、而立於後、
在埃及以色列二營之間、有雲有暗、夕則發光、彼此終夜不相近、○
摩西伸手指海、耶和華令東風大作、海水一夜退流、海遂爲陸、水判於中、
以色列人入海履陸、左右水爲壁壘、
埃及人衆、法老之車騎、盡皆追襲其後、而入於海、
昧爽、耶和華自火雲柱中、俯視埃及軍旅、亂其行伍、
脫其車輪、使之難行、埃及人曰、耶和華爲以色列族而攻我、我其避之而遁、○
耶和華諭摩西曰、伸手指海、使水反淹埃及人、及其車騎、
摩西伸手指海、及旦、水復反如故、埃及人趨而避之、耶和華投之於海、
法老之軍旅車騎、追隨以色列族入於海者、海水回流、悉淹沒之、靡有孑遺、
惟以色列人、在海中行陸地、左右水爲壁壘、
是日耶和華拯以色列民、脫於埃及人手、以色列民目覩埃及人之屍於海濱、
又見耶和華於埃及人所施之大能、遂寅畏耶和華、而篤信之、亦信其僕摩西、