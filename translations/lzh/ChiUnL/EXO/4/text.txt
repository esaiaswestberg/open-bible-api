摩西對曰、恐彼不信、不從我言、必曰耶和華未嘗顯見於爾、
耶和華曰、爾手所執者何、曰、杖、
曰、可擲於地、遂擲之、卽化爲蛇、摩西避焉、
耶和華曰、伸爾手、執其尾、遂伸手執之、仍化爲杖、
曰、如是、可使之信耶和華、其祖之上帝、卽亞伯拉罕之上帝、以撒之上帝、雅各之上帝、顯見於爾、
又曰、置手於懷、遂置於懷、出之、手乃生癩、其白如雪、
又曰、再置手於懷、遂置於懷、出之、手復原、同乎體、
曰、如彼不聽、不信前之異蹟、必信後之異蹟、
若不信此二者、不從爾言、則取河水傾於陸地、其水必變爲血、○
摩西對曰、主歟、我素無才辯、爾語僕之後亦然、訥於口、鈍於舌、
耶和華曰、造人之口者誰乎、使人或瘖或聾、或明或瞽者誰乎、非我耶和華乎、
今其往哉、我必助爾之口、以所當言示爾、
曰、主歟、請遣所欲遣者、
耶和華怒之、曰、不有汝兄利未人亞倫乎、我知其善爲說辭、今出迓爾、見爾必喜、
爾與之言、以詞授之、我必助爾與彼之口、示爾以所當行、
亞倫爲汝傳語於民、彼於爾代爲口、爾於彼代爲上帝、
手執此杖、以行異蹟、○
摩西乃返、見外戚葉忒羅曰、容我往見昆弟於埃及、視其存否、葉忒羅曰、安然而往、
耶和華於米甸諭摩西曰、可返埃及、欲索爾命者、皆死矣、
摩西遂挈妻孥、乘之於驢、手執上帝之杖、而返埃及、
耶和華諭摩西曰、汝歸時、我所示爾之異蹟、務行於法老前、我將使之剛愎厥心、不釋斯民、
當告法老曰、耶和華云、以色列乃我冢子、
故我諭爾、宜釋吾子、俾其崇事於我、而爾不欲釋之、我必殺爾冢子、
摩西於途間之旅邸、耶和華遇之、欲致之死、
西坡拉取火石、爲子行割、擲皮於其足前、曰、爾爲我流血之夫矣、
旣而耶和華釋之、婦言爾爲我流血之夫、以行割故也、○
耶和華諭亞倫曰、往於野、迓摩西、乃往、遇於上帝之山、與之接吻、
摩西以耶和華遣之之言、及命其所行之異蹟、悉告亞倫、
摩西亞倫遂往集以色列長老、
亞倫以耶和華諭摩西之言告之、並行異蹟於民前、
民乃信之、旣聞耶和華眷顧以色列人、鑒其困苦、遂俯首崇拜焉、