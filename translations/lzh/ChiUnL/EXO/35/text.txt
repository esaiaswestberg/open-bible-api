摩西集以色列會衆曰、耶和華諭爾所當行者、今以告爾、
六日間、宜操作、越至七日、乃爲聖日、當守爲耶和華之安息、是日操作者、殺無赦、
爾第宅中、安息日毋舉火、○
摩西告以色列會衆曰、耶和華諭爾云、
宜獻禮物於耶和華、凡心願者可奉之、以爲禮物、
卽金銀銅、藍紫絳三色之縷、與細枲、山羊毛、
牡綿羊皮之染紅者、海獺皮、皂莢木、
燃燈之油、作膏作香之芳品、
紅玉及他寶石、以飾聖衣補服、
爾中有慧心者、可來造作、遵耶和華所諭、
會幕、外帷與幬、鈎板楗柱座、
匱與杠、施恩座、及其前之㡘、
几與杠、及諸器、陳設之餅、
燈臺與器、其盞與油、
香壇及杠、膏與香、幕門㡘、
燔祭壇及銅網、與杠及器、浴盤與座、
院帷及柱與座、院門㡘、
幕釘、院帷之釘及索、
供事聖所精製之衣、祭司亞倫之聖服、及其子之衣、以供祭司職、○
以色列會衆乃退、
凡衷懷受感、出於心所願者、咸攜禮物而至、奉於耶和華、以備作會幕、盡役事、製聖服、
凡樂輸之男女、獻金於耶和華者、咸攜纓絡、耳環、指環、手釧、所有金飾而至、
凡有藍紫絳三色之縷、細枲布、山羊毛、牡綿羊皮之染紅者、海獺皮、亦攜之至、
凡以銀銅獻耶和華者、亦攜之至、有皂莢木、宜於造作者、亦攜之至、
凡有慧心之婦、親紡藍紫絳三色之縷、與細枲、攜之而至、
凡婦具有慧心、而受感者、則紡山羊毛、
會長奉紅玉及他寶石、以飾聖衣補服、
芳品與油、用以燃燈、作膏作香、
以色列之男女、凡出於心所願者、咸樂獻禮物於耶和華、以備耶和華所命摩西諸工之用、○
摩西告以色列人曰、試觀猶大支派、戶珥孫、烏利子比撒列、耶和華以名召之、
充以上帝之神、使有智慧、聰明知識、以作諸工、
思索技藝、製金銀銅之器、
鐫玉以鑲嵌、雕木作巧工、
又感其心、與但之支派、亞希撒抹子亞何利亞伯之心、俾能誨人、
且以慧心充之、使作諸工、卽雕工、巧工、藍紫絳三色之縷、與細枲之繡工、及織工、精於製造、思索技藝、