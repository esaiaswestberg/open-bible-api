耶和華諭摩西曰、
試觀猶大支派、戶珥孫、烏利子比撒列、我以名召之、
充以上帝之神、使有智慧、聰明知識、以作諸工、
思索技藝、製金銀銅之器、
鐫玉以鑲嵌、雕木作巧工、
又派但之支派、亞希撒抹子亞何利亞伯輔之、凡有慧心者、我更賜以聰明、俾依我所命爾者而造、
會幕法匱、與其上施恩座、曁幕中器皿、
几與其器、精金燈臺與其器、香壇、
燔祭壇與其器、浴盤與其座、
精製之衣、祭司亞倫之聖服、及其子之衣、以供祭司職、
膏與聖所芳品之香、悉遵我所命爾者而作、○
耶和華諭摩西曰、
告以色列人云、必守我安息日、於爾我間、歷世爲徵、俾知我乃耶和華、使爾成聖、
故當守安息日、以爲聖日、凡凟之者、殺無赦、操作於是日者、必絕於民中、
六日間、宜操作、至七日、則安息、於耶和華爲聖日、安息日操作者、殺無赦、
以色列人歷世必守安息日以休息、此爲永約、
於我及以色列族間、永世爲徵、蓋六日間、我耶和華造天地、七日休息、而暢適焉、○
耶和華於西乃山諭摩西畢、錫以法版二、卽上帝手書之石版、