Un Tas Kungs runāja uz Mozu un sacīja:
Pavēli Israēla bērniem un saki tiem: kad jūs uz Kanaāna zemi nākat, tad šī būs tā zeme, kas jums kritīs par īpašumu: Kanaāna zeme pēc savām robežām.
Tad nu dienvidu mala lai jums ir no Cin tuksneša pie Edoma sāniem, un dienvidu robeža lai jums ir no sāls jūras gala pret rītiem.
Un lai tā robeža iet apkārt no dienvidiem(Negebas) uz Akrabu kalniem un lai iet pāri uz Cin, un lai iziet uz Kādeš Barneas dienvidu pusi, un lai iet uz Acar Adaru un iet cauri līdz Acmonam.
Un tad šai robežai būs iet apkārt no Acmona uz Ēģiptes upi, un viņas gals lai ir pie jūras.
Vakara pusē lai tā lielā jūra jums ir par robežu,- šī lai jums ir tā vakaru robeža.
Un šī lai jums ir tā ziemeļu robeža: no tās lielās jūras jums būs mērot līdz Hora kalnam.
No Hora kalna jums būs mērot, kamēr nāk uz Amatu, un tā robeža lai noiet uz Cedadu.
Un tā robeža lai stiepjas uz Zifronu, un viņas gals lai ir Enana ciems; šī lai jums ir tā ziemeļu robeža.
Un par robežu pret rītiem jums būs mērot no Enana ciema līdz Šefamam.
Un šī robeža lai nostiepjas no Šefama uz Riblu, Aīnam pret rītiem; pēc lai tā robeža nostiepjas un iet gar Ķinneretes jūras malu pret rītiem.
Un šī robeža lai nostiepjas gar Jardāni, un viņas gals lai ir sāls jūra. Šī nu lai jums ir tā zeme pēc savām robežām visapkārt.
Un Mozus pavēlēja Israēla bērniem un sacīja: šī ir tā zeme, ko jums caur meslošanu būs par īpašumu dabūt, ko Tas Kungs ir pavēlējis dot tām deviņām ciltīm un tai pusciltij.
Jo Rūbena bērnu cilts pēc saviem tēvu namiem un Gada bērnu cilts pēc saviem tēvu namiem un Manasus puscilts savu daļu ir dabūjušas.
Divas ciltis un viena puscilts savu īpašumu ir dabūjušas šaipus Jardānes, no Jērikus pret rītiem, pret austrumu.
Un Tas Kungs runāja uz Mozu un sacīja:
Šie ir to vīru vārdi, kas to zemi jums lai izdala: Eleazars, tas priesteris, un Jozuas, Nuna dēls.
Un no ikvienas cilts jums būs ņemt vienu virsnieku pie zemes izdalīšanas.
Un šie ir to vīru vārdi: no Jūda cilts Kālebs, Jefunna dēls,
Un no Sīmeana bērnu cilts Šemuēls, Amiuda dēls,
Un no Benjamina cilts Elidus, Ķislona dēls,
Un no Dana bērnu cilts virsnieks Būkus, Jagla dēls,
No Jāzepa bērniem, no Manasus cilts virsnieks Hanniēls, Efoda dēls,
Un no Efraīma bērnu cilts virsnieks Ķemuēls, Šiftana dēls,
Un no Zebulona bērnu cilts virsnieks Elicafans, Parnaka dēls,
Un no Īsašara bērnu cilts virsnieks Paltiēls, Asana dēls,
Un no Ašera bērnu cilts virsnieks Aķiuds, Zelona dēls,
Un no Naftalus bērnu cilts virsnieks Pedaēls, Amiuda dēls.
Šie ir tie, kam Tas Kungs pavēlējis Israēla bērniem izdalīt to īpašumu Kanaāna zemē.