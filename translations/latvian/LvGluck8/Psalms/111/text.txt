Alleluja! Es pateicos Tam Kungam no visas sirds to taisno vidū un draudzē.
Tā Kunga darbi ir lieli; tie top meklēti no visiem, kam pie tiem labs prāts.
Viņa darbi ir slava un godība, un Viņa taisnība pastāv mūžīgi.
Viņš saviem brīnumiem ir cēlis piemiņu, tas žēlīgais un sirds žēlīgais Kungs.
Viņš dod barību tiem, kas Viņu bīstas, un Savu derību Viņš piemin mūžīgi.
Viņš Saviem ļaudīm dara zināmus Savus spēcīgos darbus, ka Viņš tiem dod pagānu mantību.
Viņa roku darbi ir patiesība un tiesa; visi Viņa baušļi ir uzticami.
Tie ir stipri mūžīgi mūžam un notiek patiesi un taisni.
Viņš sūta pestīšanu Saviem ļaudīm, Viņš pavēl, ka Viņa derībai būs stāvēt mūžīgi; svēts un bijājams ir Viņa Vārds.
Tā Kunga bijāšana ir gudrības iesākums; tam ir laba saprašana, kas to (baušļus) dara; viņa gods pastāv mūžīgi.