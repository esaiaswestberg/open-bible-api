Alleluja! Pateiciet Tam Kungam, jo Viņš ir labs, un Viņa žēlastība paliek mūžīgi.
Kas var izteikt Tā Kunga varenos darbus un izstāstīt visu Viņa teicamo slavu?
Svētīgi tie, kas tiesu tur un dara taisnību vienmēr.
Piemini mani, ak Kungs, pēc Sava labā prāta uz Saviem ļaudīm, piemeklē mani ar Savu pestīšanu;
Ka redzam labumu pie Taviem izredzētiem un priecājamies par Tavu ļaužu prieku un lielāmies ar Tavu īpašumu.
Mēs esam grēkojuši līdz ar saviem tēviem, esam noziegušies un bijuši bezdievīgi.
Mūsu tēvi Ēģiptē nelika vērā Tavus brīnumus, tie nepieminēja Tavu lielo žēlastību, bet bija pārgalvīgi jūrmalā pie niedru jūras.
Viņš tiem palīdzēja Sava vārda dēļ, ka tiem parādītu Savu varu.
Un Viņš rāja niedru jūru, ka tā sasīka, un Viņš vadīja caur dziļumiem kā pa tuksnesi.
Un Viņš tos atpestīja no ienaidnieku rokas un tos atsvabināja no nīdētāju rokas.
Ūdeņi apsedza viņu pretiniekus, ka neviens no tiem neatlika.
Tad tie ticēja Viņa vārdiem, tie dziedāja Viņa slavu.
Bet steigšus tie aizmirsa Viņa darbus, tie nenogaidīja Viņa nodomu;
Bet kārot iekārojās tuksnesī un kārdināja Dievu tai posta vietā.
Tad Viņš tiem deva pēc viņu kārības, bet darīja viņu dvēseles nīkstam.
Un tie apskauda Mozu lēģerī un Āronu, Tā Kunga svēto.
Zeme atvērās un aprija Datanu un apklāja Abirama biedrus.
Un uguns iedegās viņu pulkā, liesma sadedzināja tos bezdievīgos.
Tie taisīja teļu Horebā un klanījās tās bildes priekšā,
Un pārvērsa savu godu par vērša ģīmi, kas ēd zāli.
Viņi aizmirsa Dievu, savu Pestītāju, kas lielas lietas bija darījis Ēģiptes zemē,
Brīnumus Hama zemē, briesmīgus darbus pie niedru jūras.
Tā ka Viņš nodomāja tos izdeldēt, ja Mozus, Viņa izredzētais, nebūtu stājies tai plaisumā Viņa priekšā, novērst Viņa bardzību, lai nesamaitātu.
Tie necienīja to jauko zemi, tie neticēja Viņa Vārdam,
Bet kurnēja savās teltīs un nepaklausīja Tā Kunga balsij.
Tāpēc Viņš pacēla pret tiem Savu roku, tos nosist tuksnesī
Un nogāzt viņu dzimumu starp pagāniem un tos izkaisīt pa tām zemēm.
Tie pieķērās arī BaālPeoram un ēda mirušu upurus,
Un apkaitināja To Kungu ar saviem darbiem, ka mocība starp viņiem ielauzās.
Tad Pinehas cēlās un sodīja, un tā mocība mitējās.
Un tas viņam tapa pielīdzināts par taisnību uz bērnu bērniem mūžīgi.
Un tie Viņu apkaitināja pie bāršanās ūdens, ka Mozum viņu dēļ ļaunums uzgāja.
Jo tie padarīja viņa sirdi rūgtu, ka viņš neapdomīgi runāja ar savām lūpām.
Tie arī neizdeldēja tās tautas, kā Tas Kungs tiem bija pavēlējis;
Bet tie sajaucās ar pagāniem un mācījās viņu darbus;
Un kalpoja viņu elkiem, un tie viņiem palika par valgu.
Pat savus dēlus un savas meitas tie upurēja nešķīstiem gariem,
Un izlēja nenoziedzīgas asinis, savu dēlu un savu meitu asinis, ko tie upurēja Kanaāna elkiem, tā ka zeme tapa apgānīta caur asins vainām.
Un tie sagānījās ar saviem darbiem un maukoja ar savām darīšanām.
Par to Tas Kungs ļoti iedusmojās pret Saviem ļaudīm un turēja par negantību Savu īpašumu;
Un Viņš tos nodeva pagānu rokā, un viņu nīdētāji par tiem valdīja.
Un viņu ienaidnieki tos apbēdināja un tos pazemoja apakš savas rokas.
Viņš tos izglāba daudzkārt, taču tie Viņu apkaitināja ar savu padomu un iznīka savu noziegumu dēļ.
Bet Viņš uzlūkoja viņu bēdas un dzirdēja viņu kliegšanu,
Un pieminēja viņu labad Savu derību, un Viņam bija žēl pēc Savas lielās žēlastības,
Un lika tiem atrast sirds žēlastību pie visiem, kas tos turēja cietumā.
Atpestī mūs, Kungs, mūsu Dievs, un sapulcini mūs no tiem pagāniem, ka mēs pateicamies Tavam svētam vārdam un lielāmies ar Tavu slavu.
Slavēts lai ir Tas Kungs, Israēla Dievs, mūžīgi mūžam, un visi ļaudis lai saka: Āmen! Alleluja.