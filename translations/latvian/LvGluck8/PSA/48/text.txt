Koraha bērnu dziesma. Dziedātāju vadonim. Tas Kungs ir liels un ļoti teicams mūsu Dieva pilsētā Viņa svētā kalnā.
Jauki paceļas Ciānas kalns, visas zemes prieks, ziemeļa pusē, tā lielā Ķēniņa pilsēta.
Dievs viņas pilīs ir atzīts par patvērumu.
Jo redzi, ķēniņi sapulcējās un atnāca kopā;
Tie redzēja un brīnījās, tie iztrūcinājās un steidzās projām.
Drebēšana tos tur aizņēma, mokas tā kā sievu bērnu sāpēs.
Tu sadauzi lielos jūras kuģus caur austriņu.
Tā kā bijām dzirdējuši, tā to esam redzējuši Tā Kunga Cebaot pilsētā, mūsu Dieva pilsētā. Dievs to stiprinās mūžīgi. (Sela.)
Ak Dievs, mēs pieminam Tavu žēlastību Tavā svētā namā.
Ak Dievs, tā kā Tavs vārds, tāpat ir Tava slava līdz pasaules galam, Tava labā roka ir taisnības pilna.
Lai Ciānas kalns priecājās un Jūda meitas lai līksmojās Tavu tiesu labad.
Ejat ap Ciānu un apmetaties ap viņu, skaitiet viņas torņus.
Liekat vērā viņas mūrus, apraugāt viņas augstos namus, ka pēcnākamiem radiem to varat izteikt.
Jo šis Dievs ir mūsu Dievs mūžīgi mūžam. Viņš mūs vadīs līdz mūža galam.