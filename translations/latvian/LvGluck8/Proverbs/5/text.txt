Mans bērns, ņem vērā manu gudrību, griez savu ausi pie manas mācības,
Ka tu sargi apdomību, un tavas lūpas glabā atzīšanu.
Jo svešas sievas lūpas pil kā tīrs medus, un viņas mute ir glumāka nekā eļļa;
Bet gals tai ir rūgts kā vērmeles, un ass kā abējās pusēs griezīgs zobens.
Viņas kājas nokāpj nāvē, viņas soļi aizsniedz elli;
Lai neapdomā dzīvības ceļus, viņas pēdas grozās, ka nezin kur.
Nu tad, bērni, klausiet man un neatkāpjaties no manas mutes vārdiem.
Lai tavs ceļš paliek tālu no viņas, un nenāc tuvu pie viņas nama durvīm,
Ka tu nedod svešām savu jaunības spēku un savus gadus tam briesmīgam,
Ka sveši nepieēdās no tava spēka, un tavs grūtais pūliņš nenāk svešā namā,
Un tev pēcgalā nav jānopūšas, kad tava āda un miesa diltin nodilusi,
Un tev nav jāsaka: „Ak, kā es esmu nīdējis pamācīšanu, un mana sirds smējusies par rāšanu,
Un neesmu klausījis sava pamācītāja balsi, un savu ausi neesmu griezis uz tiem, kas mani mācīja!
Tikko nelaimē vēl neesmu visai(dziļi) iestidzis, pašā draudzes un ļaužu vidū!“
Dzer ūdeni no savas akas, un tekošu ūdeni no sava avota.
Vai tavi avoti lai iztek laukā, un ūdens upes uz ielām?
Lai tās tev vien pieder, un nevienam svešam līdz ar tevi.
Tavs avots lai ir svētīts, un tu priecājies par savas jaunības sievu.
Ak kāda tā mīlīga, kā stirna, un daiļa, kā kalnu kaza! Pie viņas krūtīm pieglaudies allažiņ un ar viņas mīlestību ielīksmojies vienmēr!
Un kādēļ tu, mans bērns, ar citu gribi jaukties un svešas sievietes krūtis apkampt!
Jo cilvēka ceļi stāv priekš Tā Kunga acīm, un Tas sver visus viņa soļus.
Bezdievīgo gūstīs viņa paša noziegumi, un ar savu grēku saitēm viņš taps saistīts.
Bez pamācīšanas palicis, viņš nomirs, un savā lielā ģeķībā viņš gāzīsies.