ויעש בצלאל את הארון עצי שטים אמתים וחצי ארכו ואמה וחצי רחבו ואמה וחצי קומתו
ויצפהו זהב טהור מבית ומחוץ ויעש לו זר זהב סביב
ויצק לו ארבע טבעות זהב על ארבע פעמתיו ושתי טבעות על צלעו האחת ושתי טבעות על צלעו השנית
ויעש בדי עצי שטים ויצף אתם זהב
ויבא את הבדים בטבעות על צלעות הארון לשאת את הארון בהם
ויעש כפרת זהב טהור אמתים וחצי ארכו ואמה וחצי רחבו
ויעש שני כרובים זהב מקשה עשה אתם משני קצות הכפרת
כרוב אחד מקצה מזה וכרוב אחד מקצה מזה מן הכפרת עשה את הכרובים משני קצתיו
והיו הכרובים פרשי כנפים למעלה סככים בכנפיהם על הכפרת ופניהם אחד אל אחד אל הכפרת היו פני הכרובים
ויעש את השלחן עצי שטים אמתים ארכו ואמה רחבו ואמה וחצי קומתו
ויצף אתו זהב טהור ויעש לו זר זהב סביב
ויעש לו מסגרת טפח סביב ויעש זר זהב למסגרתו סביב
ויצק . ארבע טבעות זהב ויתן את הטבעות על ארבע הפאות אשר . לארבע רגליו
לעמת המסגרת היו הטבעות בתים לבדים לשאת את השלחן
ויעש את הבדים עצי שטים ויצף אתם זהב לשאת את השלחן
ויעש את הכלים אשר על השלחן את קערתיו ואת כפתיו ואת מנקיתיו ואת הקשות אשר יוסך בהם זהב טהור
ויעש את המנורה זהב טהור מקשה עשה את המנורה ירכיה קניה גביעיה כפתריה ופרחיה ממנה היו
וששה קנים יצאים מצדיה שלשה קני מנורה מצדה האחד ושלשה קני מנורה מצדה השני
שלשה גבעים משקדים בקנה האחד כפתר ופרח ושלשה גבעים משקדים בקנה האחד כפתר ופרח כן לששת הקנים היצאים מן המנורה
ובמנורה ארבעה גבעים משקדים כפתריה ופרחיה
וכפתר תחת שני הקנים ממנה וכפתר תחת שני הקנים ממנה וכפתר תחת שני הקנים ממנה לששת הקנים היצאים ממנה
כפתריהם וקנותם ממנה היו כלה מקשה אחד זהב טהור
ויעש את נרתיה שבעה ומלקחיה ומחתיתיה זהב טהור
ככר זהב טהור עשה אתה ואת כל כליה
ויעש את מזבח הקטרת עצי שטים אמה ארכו ואמה רחבו רבוע ואמתים קומתו ממנו היו קרנתיו
ויצף אתו זהב טהור את גגו ואת קירתיו סביב ואת קרנתיו ויעש לו זר זהב סביב
ושתי טבעות זהב עשה לו מתחת לזרו על שתי צלעתיו על שני צדיו לבתים לבדים לשאת אתו בהם
ויעש את הבדים עצי שטים ויצף אתם זהב
ויעש את שמן המשחה קדש ואת קטרת הסמים טהור מעשה רקח