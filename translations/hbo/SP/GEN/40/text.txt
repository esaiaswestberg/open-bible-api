ויהי אחר הדברים האלה חטאו משקה מלך מצרים והאפה לאדניהם למלך מצרים
ויקצף פרעה על שני סריסיו על שר המשקים ועל שר האפים
ויתן אתם במשמר בית שר הטבחים אל בית הסהר מקום אשר יוסף אסור שם
ויפקד שר הטבחים את יוסף אתם וישרת אתם ויהיו ימים במשמר
ויחלמו חלום שניהם איש חלמו בלילה אחד איש כפתרון חלמו המשקה והאפה אשר למלך מצרים אשר אסורים בבית הסהר
ויבא אליהם יוסף בבקר וירא אתם והנם זעפים
וישאל את סריסי פרעה אשר אתו במשמר בית אדניו לאמר מדוע פניכם רעים היום
ויאמרו אליו חלום חלמנו ופתר אין אתו ויאמר אליהם יוסף הלוא לאלהים פתרנים ספרו נא לי
ויספר שר המשקים את חלמו ליוסף ויאמר לו בחלמי והנה גפן לפני
ובגפן שלשה שרגים והיא כפרחת עלתה נצה הבשילו אשכלתיה ענבים
וכוס פרעה בידי ואקח את הענבים ואשחט אתם אל כוס פרעה ואתן את הכוס על כף פרעה
ויאמר לו יוסף זה פתרנו שלשת השרגים שלשת ימים הם
בעוד שלשת ימים ישא פרעה את ראשך והשיבך על כנך ונתת כוס פרעה בידו כמשפט הראישון אשר היית משקהו
כי אם זכרתני אתך כאשר ייטב לך ועשית נא עמדי חסד והזכרתני אל פרעה והוצאתני מן הבית הזה
כי גנוב נגנבתי מארץ העברים וגם פה לא עשיתי מאומה כי שמו אתי בבור
וירא שר האפים כי טוב פתר ויאמר אל יוסף אף אני בחלמי והנה שלשה סלי חרי על ראשי
ובסל העליון מכל מאכל פרעה מעשה אפה והעוף אכל אתם מעל הסל מעל ראשי
ויען יוסף ויאמר זה פתרנו שלשת הסלים שלשת ימים הם
בעוד שלשת ימים ישא פרעה את ראשך מעליך ותלא אתך על העץ ואכל העוף את בשרך מעליך
ויהי ביום השלישי יום הולדת את פרעה ויעש משתה לכל עבדיו וישא את ראש שר המשקים ואת ראש שר האפים בתוך עבדיו
וישב את שר המשקים על משקהו ויתן את הכוס על כף פרעה
ואת שר האפים תלא כאשר פתר להם יוסף
ולא זכר שר המשקים את יוסף וישכחהו