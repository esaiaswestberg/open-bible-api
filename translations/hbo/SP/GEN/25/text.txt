ויסף אברהם ויקח אשה ושמה קטורה
ותלד לו את זמרון ואת יקשן ואת מדן ואת מדין ואת ישבק ואת שוח
ויקשן ילד את שבא ואת דדן ובני דדן היו אשורם ולטשים ולאמים
ובני מדין עיפה ועפר וחנוך ואבידע ואלדעה כל אלה בני קטורה
ויתן אברהם את כל אשר לו ליצחק בנו
ולבני הפלגשים אשר לאברהם נתן אברהם מתנות וישלחם מעל יצחק בנו בעודנו חי קדמה אל ארץ קדםה
ואלה ימי שני חיי אברהם אשר חי מאת שנה ושבעים שנה וחמש שנים
ויגוע וימת אברהם בשיבה טובה זקן ושבע ימים ויאסף אל עמיו
ויקברו אתו יצחק וישמעאל בניו אל מערת המכפלה אל שדה עפרון בן צהר החתי אשר על פני ממרא
השדה אשר קנה אברהם מאת בני חת שם קבור אברהם ושרה אשתו
ויהי אחרי מות אברהם ויברך אלהים את יצחק בנו וישב יצחק עם באר לחי ראי
ואלה תולדת ישמעאל בן אברהם אשר ילדה הגר המצרית שפחת שרה לאברהם
ואלה שמות בני ישמעאל בשמותם לתולדתם בכור ישמעאל נבאות וקדר ואדבאל ומבשם
ומשמע ודומה ומשא
חדד ותימה יטור נפיש וקדמה
אלה הם בני ישמעאל ואלה שמותם בחצרותם ובטירתם שנים עשר נשיאם לאמתם
ואלה שני חיי ישמעאל מאת שנה ושלשים שנה ושבע שנים ויגוע וימת ויאסף אל עמיו
וישכנו מחוילה עד שור אשר על פני מצרים באכה אשורה על פני כל אחיו נפל
ואלה תולדת יצחק בן אברהם אברהם הוליד את יצחק
ויהי יצחק בן ארבעים שנה בקחתו את רבקה בת בתואל הארמי מפדן ארם אחות לבן הארמי לו לאשה
ויעתר יצחק ליהוה לנכח אשתו כי עקרה היא ויעתר לו יהוה ותהר רבקה אשתו
ויתרצצו הבנים בקרבה ותאמר אם כן למה זה אנכי ותלך לדרש את יהוה
ויאמר יהוה לה שני גוים בבטנך ושני לאמים ממעיך יפרדו ולאם מלאם יאמץ ורב יעבד צעיר
וימלאו ימיה ללדת והנה תאמים בבטנה
ויצא הראישון אדמני כלו כאדרת שער ויקראו שמו עשו
ואחרי כן יצא אחיו וידו אחזת בעקב עשו ויקראו שמו יעקב ויצחק בן ששים שנה בלדת אתם
ויגדלו הנערים ויהי עשו איש ידע ציד איש שדה ויעקב איש תם ישב אהלים
ויאהב יצחק את עשו כי צידו בפיו ורבקה אהבת את יעקב
ויזד יעקב נזיד ויבא עשו מן השדה והוא עיף
ויאמר עשו אל יעקב הלעטני נא מן האדם האדם הזה כי עיף אנכי על כן קרא שמו אדום
ויאמר יעקב מכרה כיום את בכרתך לי
ויאמר עשו הנה אנכי הלך למות ולמה זה לי בכרה
ויאמר יעקב השבע לי כיום וישבע לו וימכר את בכרתו ליעקב
ויעקב נתן לעשו לחם ונזיד עד שים ויאכל וישת ויקם וילך ויבז עשו את הבכרה