וידבר יהוה אל משה ואל אהרן לאמר אליהם
דברו אל בני ישראל לאמר זאת החיה אשר תאכלו מכל הבהמה אשר על הארץ
כל מפריסת פרסה ושסעת שסע שתי פרסות מעלת גרה בבהמה אתה תאכלו
אך את זה לא תאכלו ממעלי הגרה וממפרסי הפרסה את הגמל כי מעלה גרה הוא ופרסה איננו מפריס טמא הוא לכם
ואת השפן כי מעלה גרה הוא ופרסה לא הפריס טמא הוא לכם
ואת הארנבת כי מעלת גרה היא ופרסה לא הפריסה טמאה היא לכם
ואת החזיר כי מפריס פרסה הוא ושסע שסע פרסה והוא גרה לא יגור טמא הוא לכם
מבשרם לא תאכלו ובנבלתם לא תגעו טמאים הם לכם
ואת זה תאכלו מכל אשר במים כל אשר לו סנפיר וקשקשת במים בימים ובנחלים אתם תאכלו
וכל אשר אין לו סנפיר וקשקשת במים בימים ובנחלים מכל שרץ המים ומכל נפש החיה אשר במים שקץ הם לכם
ושקץ יהיו לכם מבשרם לא תאכלו ואת נבלתם תשקצו
וכל אשר אין לו סנפיר וקשקשת במים שקץ הוא לכם
ואת אלה תשקצו מן העוף לא תאכלו שקץ הם את הנשר ואת הפרס ואת העזניה
ואת הדאה ואת האיה למינה
ואת כל ערב למינו
ואת בת היענה ואת התחמס ואת השחף למינו ואת הנץ
ואת הכוס ואת השלך ואת הינשוף
ואת התנשמת ואת הקאת ואת הרחמה
ואת החסידה והאנפה למינה ואת הדגיפת ואת העטלף
וכל שרץ העוף ההלך על ארבע שקץ הוא לכם
אך את זה תאכלו מכל שרץ העוף ההלך על ארבע אשר לא כרעים ממעל לרגליו לנתר בהם על הארץ
את אלה מהם תאכלו את הארבה למינהו ואת הסלעם למינהו ואת החרגל למינה ואת החגב למינהו
וכל שרץ העוף אשר לו ארבע רגלים שקץ הוא לכם
ולאלה תטמאו כל הנגע בנבלתם יטמא עד הערב
וכל הנשא מנבלתם יכבס בגדיו ורחץ במים וטמא עד הערב
לכל הבהמה אשר היא מפריסת פרסה ושסעה איננה שסע . וגרה איננה מעלה טמאים הם לכם כל הנגע בהם יטמא
וכל ההלך על כפיו בכל החיה ההלכת על ארבע טמאים הם לכם כל הנגע בנבלתם יטמא עד הערב
והנשא . מנבלתם יכבס בגדיו וטמא עד הערב טמאים הם לכם
וזה לכם הטמא בשרץ השרץ על הארץ החלד והעכבור והצב למינו
והאנקה והכח והלטאה והחמט והתנשמת
אלה הטמאים לכם מכל השרץ כל הנגע בהם במותם יטמא עד הערב
וכל אשר יפל עליו מהם במותם יטמא מכל כלי עץ או בגד או עור או שק כל כלי אשר יעשה מלאכה בהם במים יבוא וטמא עד הערב וטהר
וכל כלי חרש אשר יפל מהם אל תוכו כל אשר בתוכו יטמא ואתו תשברו
מכל האכל אשר יאכל אשר יבוא עליו מים יטמא וכל משקה אשר ישתה בכל כלי יטמא
וכל אשר יפל מנבלתם עליו יטמא תנור וכרים יתצו טמאים הם וטמאים יהיו לכם
אך מעין מים ובור מקוה מים יהיה טהור ונגע בנבלתם יטמא
וכי יפל מנבלתם על . זרע זרע אשר יזרע טהור הוא
וכי יתן מים על הזרע ונפל מנבלתם עליו טמא הוא לכם
וכי ימות מן הבהמה אשר היא לכם לאכלה הנגע בנבלתה יטמא עד הערב
והאכל מנבלתה יכבס בגדיו וטמא עד הערב והנשא את נבלתה יכבס בגדיו וטמא עד הערב
וכל השרץ השרץ על הארץ שקץ הוא לא יאכל
כל ההלך על גחון וכל ההלך על ארבע עד כל מרבה רגלים לכל השרץ השרץ על הארץ לא תאכלום כי שקץ הם
אל תשקצו את נפשתיכם בכל השרץ השרץ ולא תטמאו בהם ונטמאתם בם
כי אני יהוה אלהיכם והתקדשתם והייתם קדשים כי קדוש אני ולא תטמאו את נפשתיכם בכל השרץ הרמש על הארץ
כי אני יהוה אלהיכם המעלה אתכם מארץ מצרים להיות לכם לאלהים והייתם קדשים כי קדוש אני
זאת תורת הבהמה והעוף וכל נפש החיה הרמשת במים לכל הנפש השרצת על הארץ
להבדיל בין הטמא ובין הטהור ובין החיה הנאכלת ובין החיה אשר לא תאכל