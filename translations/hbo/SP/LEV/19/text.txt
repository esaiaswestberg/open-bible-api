וידבר יהוה אל משה לאמר
דבר אל כל עדת בני ישראל ואמרת אליהם קדשים תהיו כי קדוש אני יהוה אלהיכם
איש אמו ואביו תיראו ואת שבתתי תשמרו אני יהוה אלהיכם
אל תפנו אל האלילים ואלהי מסכה לא תעשו לכם אני יהוה אלהיכם
וכי תזבחו זבח שלמים ליהוה לרצונכם תזבחהו
ביום זבחכם יאכל וממחרת והנותר עד יום השלישי באש ישרף
ואם אכל יאכל ביום השלישי פגול הוא לא ירצה
ואכלו עונו ישא כי את קדש יהוה חלל ונכרתה הנפש ההיא מעמיה
ובקצרכם את קציר ארצכם לא תכלה פאת שדך לקצר ולקט קצירך לא תלקט
וכרמך לא תעלל ופרט כרמך לא תלקט לעני ולגר תעזב אתם אני יהוה אלהיכם
לא תגנבו ולא תכחשו ולא תשקרו איש בעמיתו
ולא תשבעו בשמי לשקר וחללת את שם אלהיך אני יהוה
לא תעשק את רעך ולא תגזל ולא תלין פעלת שכיר אתך עד בקר
לא תקלל חרש ולפני עור לא תתן מכשול ויראת מאלהיך אני יהוה
לא תעשה עול במשפט לא תשא פני דל ולא תהדר פני גדול בצדק תשפט את עמיתך
לא תלך רכיל בעמך לא תעמד על דם רעך אני יהוה
לא תשנא את אחיך בלבבך הוכח תוכיח את עמיתך ולא תשא עליו חטא
לא תקום ולא תטר את בני עמך ואהבת לרעך כמוך אני יהוה
את חקתי תשמרו בהמתך לא תרביע כלאים ושדך לא תזרע כלאים ובגד כלאים שעטניז לא יעלה עליך
ואיש כי ישכב את אשה שכבת זרע והיא שפחה נחרפת לאיש והפדה לא נפדתה או חפשה לא נתן לה בקרת תהיה לו לא יומת כי לא חפשה
והביא את אשמו ליהוה אל פתח אהל מועד איל אשם
וכפר עליו הכהן באיל האשם לפני יהוה על חטאתו אשר חטא ונסלח לו מחטאתו אשר חטא
וכי תבאו אל הארץ ונטעתם כל עץ מאכל וערלתם את ערלתו את פריו שלש שנים יהיה לכם ערלים לא יאכל
ובשנה הרביעית יהיו כל פריו קדש חללים ליהוה
ובשנה החמשית תאכלו את פריו להסיף לכם תבואתו אני יהוה אלהיכם
לא תאכלו על הדם ולא תנחשו ולא תעננו
ולא תקיפו את פאת ראשכם ולא תשחיתו את פאת זקנכם
ושרטה לנפש לא תתנו בבשרכם וכתבת קעקע לא תתנו בכם אני יהוה
אל תחלל את בתך להזנותה ולא תזנה הארץ ומלאה הארץ זמה
את שבתתי תשמרו ומקדשי תיראו אני יהוה
אל תפנו אל האבות ואל הידענים אל תבקשו לטמאה בהם אני יהוה אלהיכם
מפני שיבה תקום והדרת פני זקן ויראת מאלהיך אני יהוה
וכי יגור אתכם גר בארצכם לא תונו אתו
כאזרח מכם יהיה לכם הגר הגר אתכם ואהבת לו כמוך כי גרים הייתם בארץ מצרים אני יהוה אלהיכם
לא תעשו עול במשפט במדה במשקל ובמשורה
מאזני צדק אבני צדק איפת צדק והין צדק יהיה לכם אני יהוה אלהיכם אשר הוצאתי אתכם מארץ מצרים
ושמרתם את כל חקתי ואת כל משפטי ועשיתם אתם אני יהוה