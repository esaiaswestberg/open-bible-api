וידבר יהוה אל משה לאמר
דבר אל בני ישראל ואמרת אליהם אני יהוה אלהיכם
כמעשה ארץ מצרים אשר ישבתם בה לא תעשו וכמעשה ארץ כנען אשר אני מביא אתכם שמה לא תעשו ובחקתיהם לא תלכו
את משפטי תעשו ואת חקתי תשמרו ללכת בהם אני יהוה אלהיכם
ושמרתם את חקתי ואת משפטי אשר יעשה אתם האדם וחיה בהם אני יהוה
איש איש אל כל שאר בשרו לא תקרבו לגלות ערוה אני יהוה
ערות אביך וערות אמך לא תגלה אמך היא לא תגלה ערותה
ערות אשת אביך לא תגלה ערות אביך היא
ערות אחתך בת אביך או בת אמך מולדת בית או מולדת חוץ לא תגלה ערותה
ערות בת בנך או בת בתך לא תגלה ערותן כי ערותך הנה
ערות בת אשת אביך מולדת אביך אחתך היא לא תגלה ערותה
ערות אחות אביך לא תגלה שאר אביך היא
ערות אחות אמך לא תגלה . שאר אמך היא
ערות אחי אביך לא תגלה ואל אשתו לא תקרב דדתך היא
ערות כלתך לא תגלה אשת בנך היא לא תגלה ערותה
ערות אשת אחיך לא תגלה ערות אחיך היא
ערות אשה ובתה לא תגלה את בת בנה ואת בת בתה לא תקח לגלות ערותה שארה הנה זמה היא
ואשה על אחתה לא תקח לצרר לגלות ערותה עליה בחייה
ואל אשה בנדת טמאתה לא תקרב לגלות ערותה
ואל אשת עמיתך לא תתן שכבתך לזרע לטמאה בה
ומזרעך לא תתן להעביר למלך ולא תחלל את שם אלהיך אני יהוה
ואת זכר לא תשכב משכבי אשה תועבה היא
ובכל בהמה לא תתן שכבתך לטמאה בה ואשה לא תעמד לפני בהמה לרבעה תבל היא
אל תטמאו בכל אלה כי בכל אלה נטמאו הגוים אשר אני משלח מפניכם
ותטמא הארץ ואפקד עונה עליה ותקיא הארץ את ישביה
ושמרתם . את חקתי ואת משפטי ולא תעשו מכל התועבת האלה האזרח והגר הגר בתוככם
כי את כל התועבת האלה עשו . . . . . . . . אנשי הארץ אשר לפניכם ותטמא הארץ
ולא תקיא הארץ אתכם בטמאכם אתה כאשר קאה את הגוי אשר לפניכם
כי כל אשר יעשה מכל התועבת האלה ונכרתו הנפשות העשות מקרב עמם
ושמרתם את משמרתי לבלתי עשות מחקות התועבת אשר נעשו לפניכם ולא תטמאו בהן . אני יהוה אלהיכם