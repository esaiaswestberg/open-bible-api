וידבר יהוה אל משה ואל אהרן לאמר
איש על דגליו באתות לבית אבתם יחנו בני ישראל מנגד סביב לאהל מועד יחנו
והחנים קדמה מזרחה דגל מחנה יהודה לצבאתם ונשיא לבני יהודה נחשון בן עמינדב
וצבאו ופקדיו ארבעה ושבעים אלף ושש מאות
והחנים עליו מטה יששכר ונשיא לבני יששכר נתנאל בן צוער
וצבאו ופקדיו ארבעה וחמשים אלף וארבע מאות
ומטה זבולן ונשיא לבני זבולן אליאב בן חילן
וצבאו ופקדיו שבעה וחמשים אלף וארבע מאות
כל הפקדים למחנה יהודה מאת אלף ושמנים אלף וששת אלפים וארבע מאות לצבאתם ראישונה יסעו
דגל מחנה ראובן תימנה לצבאתם ונשיא לבני ראובן אליצור בן שדיאור
וצבאו ופקדיו ששה וארבעים אלף וחמש מאות
והחנים עליו מטה שמעון ונשיא לבני שמעון שלמיאל בן צורישדי
וצבאו ופקדיו תשעה וחמשים אלף ושלש מאות
ומטה גד ונשיא לבני גד אליסף בן רעואל
וצבאו ופקדיו חמשה וארבעים אלף ושש מאות וחמשים
כל הפקדים למחנה ראובן מאת אלף ואחד וחמשים אלף וארבע מאות וחמשים לצבאתם ושנים יסעו
ונסע אהל מועד מחנה הלוים בתוך המחנות כאשר יחנו כן יסעו איש על ידו לדגליהם
דגל מחנה אפרים לצבאתם ימה ונשיא לבני אפרים אלישמע בן עמיהוד
וצבאו ופקדיו ארבעים אלף וחמש מאות
ועליו מטה מנשה ונשיא לבני מנשה גמליאל בן פדהצור
וצבאו ופקדיו שנים ושלשים אלף ומאתים
ומטה בנימים ונשיא לבני בנימים אבידן בן גדעני
וצבאו ופקדיו חמשה ושלשים אלף וארבע מאות
כל הפקדים למחנה אפרים מאת אלף ושמנת אלפים ומאה לצבאתם ושלשים יסעו
דגל מחנה דן צפונה לצבאתם ונשיא לבני דן אחיעזר בן עמישדי
וצבאו ופקדיו שנים וששים אלף ושבע מאות
והחנים עליו מטה אשר ונשיא לבני אשר פגעיאל בן עכרן
וצבאו ופקדיו אחד וארבעים אלף וחמש מאות
ומטה נפתלי ונשיא לבני נפתלי אחירע בן עינן
וצבאו ופקדיו שלשה וחמשים אלף וארבע מאות
כל הפקדים למחנה דן מאת אלף ושבעה וחמשים אלף ושש מאות לאחרנה יסעו לדגליהם
אלה פקדי בני ישראל לבית אבתם כל פקדי המחנות לצבאתם שש מאות אלף ושלשת אלפים וחמש מאות וחמשים
והלוים לא התפקדו בתוך בני ישראל כאשר צוה יהוה את משה
ויעשו בני ישראל ככל אשר צוה יהוה את משה כן חנו לדגליהם וכן נסעו איש למשפחתיו על בית אבתיו