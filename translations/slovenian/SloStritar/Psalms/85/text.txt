Načelniku godbe med sinovi Koretovimi, psalm.
Blagovoljen si bil, Gospod, deželi svoji; nazaj si bil pripeljal sužnje krdelo Jakobovo.
Odpustil si bil krivico ljudstvu svojemu, pokril si bil ves njih greh.
Potolažil si bil ves srd svoj, odvrnil, da ni kipela, jezo svojo.
Postavi nas v prejšnji stan, o Bog blaginje naše; in potolaži nevoljo svojo proti nam.
Ali se bodeš večno jezil nad nami? raztezal jezo svoje od roda do roda?
Ali ne bodeš vrnivši se nazaj nas postavil v življenje, da se ljudstvo tvoje raduje v tebi?
Pokaži nam, Gospod, milost svojo; in daj nam blaginjo svojo.
Poslušal bodem, kaj govori, Bog ón mogočni Gospod, ker mir govori proti ljudstvu svojemu, in proti njim, katerim je milosten; ali k nespameti naj se ne povrnejo.
Res, blizu je njim, ki se njega bojé, blaginja njegova; slava bode prebivala v deželi naši.
Milost in zvestoba se srečati; pravica in mir se poljubita.
Zvestoba požene iz zemlje, in pravica pogleda z nebés.
Tudi Bog bode dal, kar je dobro, da zemlja naša obrodi svoj sad.
Storil bode, da pojde pravica pred njim, ko postavi noge svoje na pot.