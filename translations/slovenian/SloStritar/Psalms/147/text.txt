Hvalite Gospoda; ker dobro je prepevati Bogu našemu; ker prijetno, spodobno je hvaljenje.
Zidar Jeruzalema Gospod, Izraelce zbira razkropljene.
On ozdravlja potrte v srci in obvezuje v njih bolečinah.
Prešteva zvezd število, kliče jih, kolikor jih je, po imenih.
Velik je Gospod, Bog naš, in mnoga moč njegova, razumnost njegova brezmerna.
Krotke podpira Gospod, hudobne potiska noter do tal.
Pojte hvalne pesmi Gospodu, na strune prepevajte našemu Bogu.
On zagrinja z gostimi oblaki nebesa; dež napravlja zemlji, daje, da seno rodevajo gore.
Živež svoj daje živini, mladim krokarjem, ki čivkajo.
Moči konjeve se ne veseli, stegna odličnega moža mu niso po volji;
Po volji so Gospodu boječi se njega, kateri imajo nado v milosti njegovi.
S hvalo slávi Jeruzalem Gospoda, hvali Boga svojega, o Sijon.
Ker zapahe tvojih vrát utrjuje, sinove tvoje blagoslavlja sredi tebe.
Mir daje pokrajinam tvojim, z mozgom pšenice te siti.
Ko pošlje govor svoj na zemljo, urno izteče beseda njegova.
Sneg daje kakor volno, slano razsiplje kakor pepél.
Led svoj meče dol, kakor koščke; pred mrazom njegovim kdo prebije?
Besedo svojo pošlje in jih raztaja; kakor hitro pihne veter svoj, iztekó vodé.
Besede svoje naznanja Jakobu; postave svoje in pravice svoje Izraelu.
Ni storil tako nobenemu narodu; zatorej ne poznajo tistih pravic. Aleluja.