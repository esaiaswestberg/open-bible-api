Hvala Davidova. Poviševal te bodem, Bog moj, kralj; in blagoslavljal bodem ime tvoje vekomaj in vekomaj.
Vsak dan te bodem blagoslavljal, in hvalil ime tvoje vekomaj in vekomaj.
Velik je Gospod in hvale vreden jako; dà, velikosti njegove ni preiskati.
Rod naj rodú slavi dela tvoja; kakor ona oznanjajo vsakotero mogočnost tvojo.
Lepoto in slavo tvojega veličastva, in čudovite stvari tvoje bodem oznanjal.
In moč čudovitih dél tvojih naj slavé; in posamezna velika dela tvoja bodem pripovedoval.
Spomin obile dobrote tvoje naj vrè iz njih; pravico tvojo naj pojó.
Milosten in usmiljen je Gospod; potrpežljiv in velik v milosti.
Dober je Gospod vsem; in usmiljenje njegovo v vseh delih njegovih.
Slavé te naj, Gospod, vsa dela tvoja; in blagoslavljajo te naj, katerim milost izkazuješ.
Slavo kraljestva tvojega naj slavé, in naznanjajo mogočnost tvojo.
Da sinom človeškim oznanjajo mogočnost njegovo, in slavo in lepoto njegovega kraljestva.
Kraljestvo tvoje je vseh vekov kraljestvo, in gospostvo tvoje od roda do roda.
Gospod podpira vse padajoče, in kvišku pomaga vsem omahujočim.
Vseh oči gledajo v té; ti jim daješ jedi o svojem času.
Roko svojo odpreš in nasitiš karkoli živi, po volji.
Pravičen je Gospod po vseh potih svojih, in dobrotljiv v vseh svojih delih.
Blizu je Gospod vsem, ki ga kličejo; vsem, kateri ga kličejo v zvestobi.
Voljo spolnjuje boječim se njega; vpitje njih sliši in daje jim blaginjo.
Gospod hrani vse, kateri ga ljubijo; vse hudobne pa pogublja.
Hvalo Gospodovo naj govoré usta moja; in vse meso naj blagoslavlja sveto ime njegovo, vekomaj in vekomaj.