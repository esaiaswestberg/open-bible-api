Načelniku godbe: psalm Davidov. Gospod, preiskuješ me in spoznavaš.
Ti poznavaš sedenje moje in vstajanje moje; misel mojo umeš od daleč.
Hojo mojo in ležo mojo obsezaš, in znana so ti vsa pota moja.
Ko ni še govor na jeziku mojem, glej, Gospod, poznaš ga vsega.
Zadaj in spredaj me obdajaš, in name pokladaš roko svojo.
Prečudovita je vednost tvoja, da bi te varal; visoka je, ne morem je preseči.
Kam naj grem pred duhom tvojim, ali kam naj bežim pred tvojim obličjem?
Ko bi stopil na nebesa, tam si; ali bi ležišče izbral v grobu, glej tu si.
Ko bi si vzel zarije peroti, da bi prebival na pokrajini morja,
Tudi tja bi me spremljala tvoja roka, in zgrabila bi me desnica tvoja.
Ko bi pa rekel: Temé me bodo vsaj pokrile kakor z mrakom; vendar noč je svetloba okolo mene.
Tudi temé ne morejo tako omračiti, da bi ti ne videl skozi; ampak noč razsvetljuje kakor dan, tako so temé kakor luč.
Ti namreč imaš v lasti ledvice moje; pokrival si me v telesu matere moje.
Slavim te zato, ker ogledujoč tista dela strmim, čudovita dela tvoja predobro pozna srce moje.
Skrita ni tebi moja moč, odkar sem ustvarjen bil na skrivnem; umetno narejen, kakor v zemlje globočinah.
Testo moje vidijo tvoje oči, in v knjigi tvoji je pisano vse to; od kar se je narejalo, ko ni bilo še nič tega.
Zatorej pri meni, o kako dražestne so misli tvoje, o Bog mogočni! Kako preobila njih števila!
Našteval bi jih, a več jih je ko peska, čujem naj še s teboj.
O da bi pokončal, o Bog, krivičnega; in može krvoločne, rekoč: Poberite se izpred mene.
Kateri zoper tebe govoré pregrešno; kateri povzdigujejo nično sovražnike tvoje.
Ali ne sovražim, o Gospod, sovražnikov tvojih, in se ne mučim v zaničevanji do njih, ki se spenjajo zoper tebe?
S popolnim sovraštvom jih sovražim; za neprijatelje so meni.
Preiskuj me, Bog mogočni, in spoznaj srce moje; izkusi me in spoznaj misli moje.
In glej, hodim li po potu, tebi nadležnem; in vodi me po večnem potu.