Davidova pesem ukovita: Blagor oproščenemu pregreška, kogar greh je poravnán.
Blagor človeku, kateremu Gospod ne všteva krivice, in katerega duh nima v sebi zvijače.
Ko sem molčal, starale so se kosti moje, v stoku mojem ves dan.
Ker podnevi in ponoči bila je težka nad mano roka tvoja; in sok moj najboljši preobračal se je v suše poletne.
Greh svoj ti razodenem, in krivice svoje ne bodem pokrival (dejal sem). Izpovém se pregreškov svojih Gospodu, in ti si izbrisal kazen mojega greha.
Zavoljo tega bode te molil, komurkoli deliš milost, kader se zgodi; (o povodnji mnogih vodâ ne doidejo njega);
Ti si zavetje meni; stiske me brani; s pesmami oproščenja me obdajaj.
Podučeval te bodem in kazal ti, po kateri poti bodeš hodil; svetoval ti bodem, v te vpirajoč svoje oko.
Ne bodite kakor konj, kakor mezeg, brez razuma, katerima je z uzdo in vajetom brzdati gobec, da se, ne približa tebi.
Velike bolečine ima krivični; kdor pa ima zaupanje v Gospoda, njega obdaja milost.
Veselite se v Gospodu in radujte, pravični; in prepevajte, vsi pošteni v srci.