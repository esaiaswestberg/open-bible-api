Aleluja! Hvalite ime Gospodovo, hvalite gospodovi hlapci!
Kateri stojite v hiši Gospodovi, v vežah hiše našega Boga.
Hvalite Gospoda, ker dober je Gospod; prepevajte imenu njegovemu, ker je prijetno.
Ker Jakoba si je izvolil Gospod, Izraela v svojo last.
Ker jaz vem, da je velik Gospod, in kralj naš nad vse bogove.
Karkoli mu je po volji, stori Gospod; v nebesih in na zemlji, po morjih in vseh breznih.
Ki pripelje sopare od kraja zemlje, bliske dela z dežjem, vetrove jemlje iz zakladnic svojih.
Ki je udaril prvorojeno v Egiptu, od ljudî in od živine.
Poslal je znamenja in čuda v sredo tvojo, Egipt, zoper Faraona in zoper vse hlapce njegove.
Kateri je udaril narode mogočne, in pobil silne kralje.
Sihona, kralja Amorejskega in Oga, kralja Basanskega, in vsa kraljestva Kanaanska.
In dal je njih deželo v posest, v posest Izraelu, svojemu ljudstvu.
O Gospod, ime tvoje je vekomaj; Gospod, spomin tvoj od roda do roda.
Ker Gospod sodi ljudstvo svoje, žal mu je kmalu za hlapce svoje.
Maliki narodov zlati in srebrni, rok človeških dela,
Usta imajo, ali ne govoré, oči, ali ne vidijo.
Ušesa imajo, ali ne slišijo; tudi sape ni nič v njih ustih.
Podobni njim bodejo, kateri jih delajo; kdorkoli vanje zaupa.
Hiša Izraelova, blagoslavljajte Gospoda! hiša Aronova, blagoslavljajte Gospoda!
Hiša Levijeva, blagoslavljajte Gospoda; Gospoda boječi se, blagoslavljajte Gospoda;
"Slava Gospodu sè Sijona, ki prebiva v Jeruzalemu! Aleluja!"