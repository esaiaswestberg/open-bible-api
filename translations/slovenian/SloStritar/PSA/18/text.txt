Načelniku godbe, Davida hlapca Gospodovega; kateri je govoril Gospodu té pesmi besede v dan, ko ga je bil rešil Gospod iz roke vseh sovražnikov njegovih, kakor iz roke Savlove.
In rekel je: Iz osrčja svojega bodem te ljubil, Gospod, moja krepost.
Gospod, skala moja in grad moj in rešitelj moj; Bog mogočni moj, pečina moja, kamor pribegam, ščit moj in blaginje moje rog, višina moja.
Hvaljenega kličem Gospoda in rešujem se sovražnikov svojih.
Obdajajo me smrtne bolečine in malopridnih hudourniki me strašijo.
Groba bolečine me obhajajo, smrtne zanke so mi na poti.
V stiski svoji kličem Gospoda, in do Boga svojega vpijem; iz svetišča svojega usliši moj glas, in vpitje moje predenj pride do ušes njegovih:
In stresa se in giblje zemlja, in podloge gorâ se majó; stresajo se pa, ko se mu vname jeza.
Dim se vali skozi nos njegov in ogenj požrešen iz ust njegovih; žarjavica goreča gre od njega.
In nagne nebo ter stopi dol, z mrakom pod svojimi nogami,
In sedeč na kerubih leti, in plava na vétrovih perotih.
Temo si napravi v zavetje svoje, okolo sebe za šator svoj; temotne vode, gošče gornjih oblakov.
Od svita pred njim prehajajo gosti oblaki njegovi, toča in žarjavica ognjena.
Na nebesih grmi Gospod in z višave izhaja glas njegov, toča in žarjavica ognjena.
Tako proži pušice svoje, razsipa jih in strele meče ter jih podi.
Prikazujejo se tudi najnižje struge vodâ, in razgrinjajo se podloge vesoljne zemlje od hudovanja tvojega, Gospod, od sape tvojega nosú.
Iz višine poseže ter me potegne gor, izvleče me iz mnogih vodâ.
Reši me neprijatelja mojega močnejšega, in sovražnikov mojih, ko so krepkejši od mene.
Srečujejo me ob času nadloge moje, tedaj mi je za palico Gospod:
In izpelje me na prosto; reši me, ker me ima rad.
Podeljuje mi Gospod po pravičnosti moji; po čistosti mojih rok mi povrača.
Ker se držim potov Gospodovih, ter se ne obračam krivično od svojega Boga;
Ker so vse sodbe njegove pred mojimi očmi; in postav njegovih ne odvračam od sebe:
Ker sem pošten pred njim, in se varujem, da ne ravnam krivično.
Povrača mi Gospod po pravičnosti moji; po čistosti mojih rok pred njegovimi očmi.
Z dobrotljivim izkazuješ se dobrotljivega, s poštenim možem izkazuješ se poštenega.
S čistim kažeš se čistega, ali popačenemu nasprotuješ.
Ker ti otimaš ljudstvo ubogo, prevzetne pa oči ponižuješ.
Dà, svetilo moje razsvetljuješ; Gospod, moj Bog razjasnjuje moje temé.
S teboj namreč prodiram skozi krdelo, in z Bogom svojim preskakujem zid.
Tega Boga mogočnega pot je poštena; govor Gospodov ves čist; ščit je vsem, kateri pribegajo k njemu.
Ker kdo je Bog razen Gospod? in kdo skala razen naš Bog?
Ta je Bog mogočni, ki me opasuje z močjo, in dela pošteno mojo pot:
Storivši noge moje kakor jelenom, da me stavi na višino mojo;
Boja uči roke moje; tako da zlomi lok jekleni roka moja.
Ker daješ mi ščit blaginje svoje, in desnica tvoja me podpira, in krotkost tvoja me povišuje.
Hoji moji razširjaš prostor moj; in členki mojih nog ne omahujejo.
Sovražnike svoje podim in dohajam jih; in ne povrnem se, dokler jih nisem uničil.
Zdrobim jih tako, da ne morejo več vstati, padajoč pod noge moje.
Opasuješ me namreč z močjo za vojsko; pod me podiraš nje, ki se spenjajo zoper mene.
In neprijateljev mojih tilnik mi podajaš; da ugonobim sovražnike svoje.
Vpijejo, a ni ga, da jih reši; h Gospodu, a ne usliši jih.
Zatorej jih razmeljem kakor prah pred vetrom; kakor blato na ulicah jih drobim.
Oproščaš me prepirov ljudstva; staviš me narodom na čelo; ljudstvo, katerega nisem poznal, služi mi:
Na sluh ušesa so mi pokorni; tujci se mi udajajo lažnjivo;
Tujci padajo in pritrepetavajo iz gradov svojih.
Gospod živi in blagoslovljena skala moja; zatorej naj se povišuje Bog blaginje moje.
Bog ta mogočni, ki mi daje maščevanje, in spravlja ljudstva pód me;
Rešuje me sovražnikov mojih; tudi nad nje, ki se spenjajo zoper mene, povzdignil si me; možu silovitemu si me iztrgal.
Zatorej te bodem slavil med narodi, Gospod, in prepeval bodem tvojemu imenu:
Da veliko blaginjo vsakoršno podeljuješ svojemu kralju, in izkazuješ milost maziljencu svojemu, Davidu in semenu njegovemu na veke.