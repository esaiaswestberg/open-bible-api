Psalm Davidov, ko je bil v puščavi Judovi.
O Bog, Bog mogočni si moj, zgodaj te iščem; dušo mojo žeja po tebi; po tebi hrepeni moje meso, v deželi suhi in onemogli brez vodá:
Gledati tvojo moč in slavo: tvojo, kakor sem te gledal v svetem kraji.
(Ker milost tvoja je boljša od življenja), hvalijo naj te ustne moje.
Tako te bodem blagoslavljal v življenji svojem, v imenu tvojem bodem povzdigaval svoje roke.
Kakor tolšče in masti bode se nasitila duša moja, in z blagoglasnimi ustnami bodo te hvalila usta moja.
Ko se spomnim tebe na ležišči svojem, čujem in premišljam tebe:
Da si bil velika pomoč meni, tako da sem prepeval v senci tvojih peroti;
Ko se duša moja tebe drži in gre za teboj, podpira me desnica tvoja.
Zatorej bodejo oni, ki iščejo pogubljenja duše moje, prišli v najspodnje kraje zemlje.
Storili bodo, da vsak iz med njih pogine z mečem; lesicam bodejo delež.
Kralj pa sam bode se radoval v Bogu; ponašal se bode, kdorkoli priseza pri njem, ko se bodejo zamašila usta laž govorečim.