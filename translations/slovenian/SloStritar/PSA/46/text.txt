Načelniku godbe med nasledniki Koretovimi, po visoki godbi, hvalna pesem.
Bog nam je zavetje in moč; pomoč v stiskah najkrepkejša.
Zato bi se ne bali, ako bi se premaknila zemlja, ali ko bi se gore pogreznile v globočino morja.
Šumele bi, kalile se vodé njih vseh, gibale se goré od njegovega vzdigovanja.
Reka, potoki njeni razveseljujejo mesto Božje, kraj presveti, Najvišjega prebivališče.
Bog je v sredi njegovi, ne gane se; Bog mu pomaga rano zjutraj.
Ko hrumé narodi, gibljejo se kraljestva, oglasi se on, taja se zemlja.
Gospod vojnih krdel je z nami, grad je nam Bog Jakobov.
Pridite, glejte dela Gospodova, kako razgraja po zemlji!
Vojske mirí noter do skrajnosti zemlje, lok lomi in sulico krši, vozove sežiga z ognjem.
Govoreč: Stojte in spoznajte, da sem jaz Bog; da se bodem poveličeval med narodi, poveličeval na zemlji.
Gospod vojnih krdél je z nami, grad nam Bog Jakobov.