אחר הדברים האלה היה דבר יהוה אל אברם במחזה לאמר אל תירא אברם אנכי מגן לך שכרך ארבה מאד
ויאמר אברם אדני יהוה מה תתן לי ואנכי הלך עררי ובן משק ביתי הוא דמשק אליעזר
ויאמר אברם הן לי לא נתתה זרע והנה בן ביתי יירש אתי
והנה דבר יהוה אליו לאמר לא יירשך זה כי אם אשר יצא ממעיך הוא יירשך
ויוצא אתו החוצה ויאמר הבט נא השמימ וספר הכוכבים אם תוכל לספר אתם ויאמר לו כה יהיה זרעך
והאמן ביהוה ויחשבה לו צדקה
ויאמר אליו אני יהוה אשר הוצאתיך מאור כשדים לתת לך את הארץ הזאת לרשתה
ויאמר אדני יהוה במה אדע כי אירשנה
ויאמר אליו קח לי עגלה משלשת ועז משלשת ואיל משלש ותר וגוזל
ויקח לו את כל אלה ויבתר אתם בתור ויתן איש את בתרו לקראת רעהו ואת הצפרים לא בתר
וירד העיט על הפגרים וישב אתם אברם
ויהי השמש לבוא ותרדמה נפלה על אברם והנה אימה חשכה גדלה נפלת עליו
ויאמר לאברם ידע תדע כי גר יהיה זרעך בארץ לא להם ועבדום וענו אתם ארבע מאות שנה
וגם את הגוי אשר יעבדו דן אנכי ואחרי כן יצאו ברכוש גדול
ואתה תבוא אל אבתיך בשלום תקבר בשיבה טובה
ודור הרביעי ישוב הנה כי לא שלם עון האמרי עד הנה
ויהי השמש בא ועלטה היה והנה תנור עשן ולפיד אש אשר עבר בין הגזרים האלה
ביום ההוא כרת יהוה את אברם ברית לאמר לזרעך נתתי את הארץ הזאת מנהר מצרים עד הנהר הגדול נהר פרת
את הקיני ואת הקנזי ואת הקדמוני
ואת החתי ואת הפרזי ואת הרפאים
ואת האמרי ואת הכנעני ואת הגרגשי ואת החוי ואת היבוסי