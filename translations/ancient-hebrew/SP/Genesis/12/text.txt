ויאמר יהוה אל אברם לך לך מארצך וממולדתך ומבית אביך אל הארץ אשר אראך
ואעשך לגוי גדול ואברכך ואגדלה שמך והוי ברכה
ואברך מברכיך ומקלליך אאר ונברכו בך כל משפחות האדמה
וילך אברם כאשר דבר אליו יהוה וילך אתו לוט ואברם בן חמש שנים ושבעים שנה בצאתו מחרן
ויקח אברם את שרי אשתו ואת לוט בן אחיו ואת כל רכושם אשר רכשו ואת הנפש אשר עשו בחרן ויצאו ללכת ארצה כנען ויבאו ארצה כנען
ויעבר אברם בארץ עד מקום שכם עד אלון מורא והכנעני אז בארץ
וירא יהוה אל אברם ויאמר לו לזרעך אתן את הארץ הזאת ויבן שם מזבח ליהוה הנראה אליו
ויעתק משם ההרה מקדם לבית אל ויט אהלו בית אל מים והעי מקדם ויבן שם מזבח ליהוה ויקרא בשם יהוה
ויסע אברם הלך ונסע הנגבה
ויהי רעב בארץ וירד אברם מצרימה לגור שם כי כבד הרעב בארץ
ויהי כאשר הקריב לבוא מצרימה ויאמר אל שרי אשתו הנה נא ידעתי כי אשה יפת מראה אתי
והיה כי יראו אתך המצרים ואמרו אשתו זאת והרגו אתי ואתיך יחיו
אמרי נא אחתי אתי למען ייטב לי בעבורך וחיתה נפשי בגללך
ויהי כבוא אברם מצרימה ויראו המצרים את האשה כי יפה היא מאד
ויראו אתה שרי פרעה ויהללו אתה אל פרעה ותקח האשה בית פרעה
ולאברם הייטב בעבורה ויהי לו צאן ובקר מקנה כבד מאד . ועבדים ושפחות וחמרים ואתנות וגמלים
וינגע יהוה את פרעה נגעים גדלים ואת ביתו על דבר שרי אשת אברם
ויקרא פרעה לאברם ויאמר מה זאת עשית לי למה לא הגדת לי כי אשתך הוא
ולמה אמרת אחתי היא ואקח אתה לי לאשה ועתה הנה אשתך קח ולך
ויצו עליו פרעה אנשים וישלחו אתו ואת אשתו ואת כל אשר לו ולוט עמו