כי יהיה ריב בין אנשים ונגשו אל המשפט ושפטום והצדיקו את הצדיק והרשיעו את הרשע
והיה אם בן הכות הרשע והפילו השפט והכהו לפניו כדי רשעתו במספר
ארבעים יכנו לא יסף פן יסף להכתו על אלה מכה רבה ונקלה אחיך לעיניך
לא תחסם שור בדישו
כי ישבו אחים יחדו ומת אחד מהם ובן אין לו לא תהיה אשת המת החוצה לאיש זר יבמה יבוא אליה ולקחה לו לאשה ויבמה
והיה הבן הבכור אשר תלד יקום על שם אחיו המת ולא ימחה שמו מישראל
ואם לא יחפץ האיש לקחת את יבמתו ועלתה יבמתו השערה אל הזקנים ואמרה מאן יבמי להקים לאחיו שם בישראל לא אבה יבמי
וקראו לו זקני עירו ודברו אליו ועמד ואמר לא חפצתי לקחתה
ונגשה יבמתו אליו לעיני הזקנים וחלצה נעלו מעל רגלו וירקה בפניו וענתה ואמרה ככה יעשה לאיש אשר לא יבנה את בית אחיו
ונקרא שמו בישראל בית חלוץ הנעל
כי ינצו אנשים יחדו איש ואחיו וקרבה אשת אחד להציל את אישה מיד מכהו ושלחה את ידה והחזיקה בבשרו
וקצת את כפה לא תחוס עינך
לא יהיה לך בכיסך אבן ואבן גדלה וקטנה
לא יהיה לך בביתך איפה ואיפה גדלה וקטנה
אבן שלמה וצדק יהיה לך איפה שלמה וצדק יהיה לך למען יארכון ימיך על האדמה אשר יהוה אלהיך נתן לך
כי תועבת יהוה אלהיך כל עשה אלה כל עשה עול
זכר את אשר עשה לך עמלק בדרך בצאתכם ממצרים
אשר קרך בדרך ויזנב בך כל הנחשלים אחריך ואתה עיף ויגע ולא ירא אלהים
והיה בהניח יהוה אלהיך לך מכל איביך מסביב בארץ אשר יהוה אלהיך נתן לך נחלה לרשתה תמחה את זכר עמלק מתחת השמים לא תשכח