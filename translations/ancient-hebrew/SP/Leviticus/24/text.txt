וידבר יהוה אל משה לאמר
צוי את בני ישראל ויקחו אליך שמן זית זך כתית למאור להעלות נר תמיד
מחוץ לפרכת העדות באהל מועד יערך אתו אהרן ובניו מערב עד בקר לפני יהוה תמיד חקת עולם לדרתיכם
על המנורה הטהרה יערך את הנרות לפני יהוה עד בקר
ולקחת סלת ואפית אתה שתים עשרה חלות שני עשרנים יהיה החלה האחת
ושמת אתם שתי מערכות שש המערכת על השלחן הטהור לפני יהוה
ונתתה על המערכת לבונה זכה והיתה ללחם לאזכרה אשה ליהוה
ביום השבת ביום השבת יערכנו לפני יהוה תמיד מאת בני ישראל ברית עולם
והיתה לאהרן ולבניו ואכלוה במקום קדוש כי קדש קדשים היא לו מאשי יהוה חק עולם
ויצא בן אשה ישראלית והוא בן איש מצרי בתוך בני ישראל וינצו במחנה בן הישראלית ואיש ישראלי
ויקב בן האשה הישראלית את . השם ויקלל ויביאו אתו אל משה ושם אמו שלומית בת דברי למטה דן
וינחהו . במשמר לפרש להם על פי יהוה
וידבר יהוה אל משה לאמר
הוציא את המקלל אל מחוץ למחנה וסמכו כל השמעים את ידיהם על ראשו ורגמו אתו כל העדה
ואל בני ישראל תדבר לאמר איש איש כי יקלל אלהיו ונשא חטאו
ונקב שם יהוה מות יומת רגם ירגמו בו כל העדה כגר כאזרח בנקבו השם יומת
ואיש כי יכה כל נפש אדם מות יומת
ומכה נפש בהמה ישלמנה נפש תחת נפש
ואיש כי יתן מום בעמיתו כאשר עשה כן יעשה לו
שבר תחת שבר עין תחת עין שן תחת שן כאשר יתן מום באדם כן ינתן בו
ומכה בהמה ישלמנה ומכה אדם יומת
משפט אחד יהיה לכם כגר כאזרח יהיה כי אני יהוה אלהיכם
וידבר משה אל בני ישראל ויוציאו את המקלל אל מחוץ למחנה וירגמו אתו אבן ובני ישראל עשו כאשר צוה יהוה את משה