ויקרא יעקב אל בניו ויאמר האספו ואגידה לכם את אשר יקרא אתכם באחרית הימים
הקבצו ושמעו בני יעקב ושמעו אל ישראל אביכם
ראובן בכורי אתה כחי וראשית אוני יתר שאת ויתר עז
פחזת כמים אל תותר כי עלית משכבי אביך אז חללת יצועי עלה
שמעון ולוי אחים כלו חמס מכרתיהם
בסודם אל תבוא נפשי ובקהלם אל יחר כבודי כי באפם הרגו איש וברצנם עקרו שור
אדיר אפם כי עז ועברתם כי קשתה אחלקם ביעקב ואפיצם בישראל
יהודה אתה יודוך אחיך ידיך בערף איביך ישתחוו לך בני אביך
גר אריה יהודה מטרף בני עלית כרע רבץ כאריה וכלביה מי יקימנו
לא יסור שבט מיהודה ומחקק מבין דגליו עד כי יבוא שילה ולו יקהתו עמים
אסורי לגפן עירו ולשרקה בני אתנו כבס ביין לבושו ובדם ענבים כסותה
חכלילו עינים מיין ולבן שנים מחלב
זבולן לחוף ימים ישכן והוא לחוף אניות וירכתו על צידן
יששכר חמר גרים רבץ בין המשפתים
וירא מנוחה כי טובה ואת הארץ כי נעמה ויט שכמו לסבל ויהי למס עבד
דן ידין עמו כאחד שבטי ישראל
יהיה דן נחש עלי דרך שפפון עלי ארח הנשך עקבי סוס ויפל רכבו אחור
לישועתך קויתי יהוה
גד גדוד יגדנו והוא יגד עקב
מאשר שמן לחמו והוא יתן מעדני מלך
נפתלי אילה שלחה הנתן אמרי שפר
בן פרת יוסף בן פרת עלי עין בני צעירי עלי שור
וימררהו ויריבהו וישטמהו בעלי חצים
ותשב באיתן קשתו ויפזו זרועי ידיו מידי אביר יעקב משם רעה אבן ישראל
מאל אביך ויעזרך ואל שדי ויברכך ברכת שמים ממעל ברכת תהום רבצת תחת ברכת שדים ורחם
ברכת אביך ואמך גברו על ברכת הרי עד תאות גבעת עולם תהיינה לראש יוסף ולקדקד נזיר אחיו
בנימים זאב יטרף בבקר יאכל עדי ולערב יחלק שלל
כל אלה שבטי ישראל שנים עשר וזאת אשר דבר להם אביהם ויברך אתם איש אשר כברכתו ברך אתם
ויצו אתם ויאמר אליהם אני נאסף אל עמי קברו אתי אל אבתי אל המערה אשר בשדה עפרון החתי
במערה אשר בשדה המכפלה אשר על פני ממרא בארץ כנען אשר קנה אברהם את השדה מאת עפרון החתי לאחזת קבר
שמ קברו את אברהם ואת שרה אשתו ושם קברו את יצחק ואת רבקה אשתו ושם קברתי את לאה
מקנה השדה והמערה אשר בו מאת בני חת
ויכל יעקב לצות את בניו ויאסף רגליו אל המטה ויגוע ויאסף אל עמיו