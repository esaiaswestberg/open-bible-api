אלה מסעי בני ישראל אשר יצאו מארץ מצרים לצבאתם ביד משה ואהרן
ויכתב משה את מוצאיהם למסעיהם על פי יהוה ואלה מסעיהם למוצאיהם
ויסעו מרעמסס בחדש הראישון בחמשה עשר יום לחדש הראישון ממחרת הפסח יצאו בני ישראל ביד רמה לעיני כל מצרים
ומצרים מקברים את אשר הכה יהוה בהם כל בכור ובאלהיהם עשה יהוה שפטים
ויסעו בני ישראל מרעמסס ויחנו בסכות
ויסעו מסכות ויחנו באתם אשר בקצה המדבר
ויסעו מאתם וישבו על פי החירת אשר על פני בעל צפון ויחנו לפני מגדל
ויסעו מפי החירת ויעברו בתוך הים המדברה וילכו דרך שלשת ימים במדבר אתם ויחנו במרה
ויסעו ממרה ויבאו אילים ובאילים שתים עשרה עינות מים ושבעים תמרים ויחנו שם
ויסעו מאילים ויחנו על ים סוף
ויסעו מים סוף ויחנו במדבר סין
ויסעו ממדבר סין ויחנו בדפקה
ויסעו מדפקה ויחנו באליש
ויסעו מאליש ויחנו ברפדים ולא היה שם מים לעם לשתות
ויסעו מרפדים ויחנו במדבר סיני
ויסעו ממדבר סיני ויחנו בקברות התאוה
ויסעו מקברות התאוה ויחנו בחצרות
ויסעו מחצרות ויחנו ברתמה
ויסעו מרתמה ויחנו ברמון פרץ
ויסעו מרמון פרץ ויחנו בלבונה
ויסעו מלבונה ויחנו ברסה
ויסעו מרסה ויחנו בקהלתה
ויסעו מקהלתה ויחנו בהר שפר
ויסעו מהר שפר
ויחנו בחרדה ויסעו מחרדה ויחנו במקהלת
ויסעו ממקהלת ויחנו בתחת
ויסעו מתחת ויחנו בתרח
ויסעו מתרח ויחנו במתקה
ויסעו ממתקה ויחנו בחשמונה
ויסעו מחשמונה ויחנו במסרות
ויסעו ממסרות ויחנו בבני יעקן
ויסעו מבני יעקן ויחנו בחר הגדגדה
ויסעו מחר הגדגדה ויחנו ביטבתה
ויסעו מיטבתה ויחנו בעברנה
ויסעו מעברנה ויחנו בעציון גבר
ויסעו מעציון גבר ויחנו במדבר צן היא קדש
ויסעו מקדש ויחנו בהר ההר בקצה ארץ אדום
ויעל אהרן הכהן אל הר ההר על פי יהוה וימת שם בשנת הארבעים לצאת בני ישראל מארץ מצרים בחדש החמישי באחד לחדש
ואהרן בן שלש ועשרים ומאת שנה במותו בהר ההר
וישמע הכנעני מלך ערד והוא ישב בנגב בארץ כנען בבוא בני ישראל
ויסעו מהר ההר ויחנו בצלמונה
ויסעו מצלמונה ויחנו בפינן
ויסעו מפינן ויחנו באבות
ויסעו מאבות ויחנו בעיי העברים בגבול מואב
ויסעו מעיים ויחנו בדיבון גד
ויסעו מדיבון גד ויחנו בעלמון דבלתימה
ויסעו מעלמון דבלתימה ויחנו בהרי העברים לפני נבו
ויסעו מהרי העברים ויחנו בערבת מואב על ירדן יריחו
ויחנו על הירדן מבית הישמות עד אבל שטים בערבת מואב
וידבר יהוה אל משה בערבת מואב על ירדן יריחו לאמר
דבר אל בני ישראל ואמרת אליהם כי אתם עברים את הירדן אל ארץ כנען
והורשתם את כל ישבי הארץ מפניכם ואבדתם את כל משכיתם ואת כל צלמי מסכותם תאבדו ואת כל במתם תשמידו
והורשתם את הארץ וישבתם בה כי לכם נתתי את הארץ לרשת אתה
והתנחלתם את הארץ בגורל למשפחתיכם לרב תרבה את נחלתו ולמעט תמעיט את נחלתו אל אשר יצא לו שם הגורל לו יהיה למטות אבתיכם תתנחלו
ואם לא תורישו את ישבי הארץ מפניכם והיה אשר תותירו מהם לשכים בעיניכם ולצנים בצדיכם וצררו אתכם על הארץ אשר אתם ישבים בה
והיה כאשר דמיתי לעשות להם כן אעשה לכם