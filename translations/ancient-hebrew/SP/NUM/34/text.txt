וידבר יהוה אל משה לאמר
צוי את בני ישראל ואמרת אליהם כי אתם באים אל ארץ כנען זאת הארץ אשר תפל לכם בנחלה ארץ כנען לגבלתיה
והיה לכם פאת נגבה ממדבר צן על ידי אדום והיה לכם גבול נגבה מקצה ים המלח קדמה
ונסב לכם הגבול מנגב למעלה עקרבים ועבר צנה והיה תוציאתו מנגב לקדש ברנע ויצא חצר אדר ועבר עצמונה
ונסב הגבול מעצמונה נחל מצרים והיה תוצאתו הים
וגבול ימה יהיה לכם הים הגדול יגבל זה יהיה לכם גבול ימה
וזה יהיה לכם גבול צפונה מן הים הגדול תתאו לכם הר ההר
ומהר ההר תתאו לבוא חמתה והיה תוצאתו הגבול צדדה
ויצא הגבול זפרנה והיה תוצאתו חצר עינן זה יהיה לכם גבול צפונה
והתאויתם לכם לגבול קדמה מחצר עינן שפמה
וירד הגבול משפמה הרבלה מקדם לעין וירד הגבול ומחה אל כתף ים כנרת קדמה
וירד הגבול הירדנה והיה תוצאתו ים המלח זאת תהיה לכם הארץ לגבלתיה סביב
ויצו משה את בני ישראל לאמר זאת הארץ אשר תתנחלו אתה בגורל אשר צוה יהוה לתת לתשעת המטות וחצי המטה
כי לקחו מטה בני הראובני לבית אבתם ומטה בני הגדי לבית אבתם וחצי מטה מנשה לקחו נחלתם
שני המטות וחצי המטה לקחו נחלתם מעבר לירדן יריחו קדמה מזרחה
וידבר יהוה אל משה לאמר
אלה שמות האנשים אשר ינחלו לכם את הארץ אלעזר הכהן ויהושע בן נון
ונשיא אחד נשיא אחד ממטה תקחו לנחל את הארץ
ואלה שמות האנשים למטה יהודה כלב בן יפנה
למטה בני שמעון שמואל בן עמיהוד
למטה בנימים אלדד בן כסלן
למטה בני דן נשיא בקי בן יגלי
לבני יוסף למטה בני מנשה נשיא חנאל בן אפוד
למטה בני אפרים נשיא קמואל בן שפטן
ולמטה בני זבולן נשיא אליצפן בן פרנך
ולמטה בני יששכר נשיא פלטאל בן עזן
ולמטה בני אשר נשיא אחיהוד בן שלמי
ולמטה בני נפתלי נשיא פדהאל בן עמיהוד
אלה אשר צוה יהוה לנחל את בני ישראל בארץ כנען