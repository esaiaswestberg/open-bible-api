וידבר יהוה אל משה לאמר
ראה קראתי בשם בצלאל בן אורי בן חור למטה יהודה
ואמלא אתו רוח אלהים בחכמה ובתבונה ובדעת ובכל מלאכה
ולחשב מחשבות לעשות בזהב ובכסף ובנחשת
ובחרשת אבן למלאת ובחרשת עץ לעשות בכל מלאכה
ואני הנה נתתי אתו את אהליאב בן אחיסמך למטה דן ובלב כל חכם לב נתתי חכמה ועשו את כל אשר צויתיך
את אהל מועד ואת הארון לעדות ואת הכפרת אשר עליו ואת כל כלי האהל
את השלחן ואת כל כליו את המנורה הטהרה ואת כל כליה את מזבח הקטרת
ואת מזבח העלה ואת כל כליו את הכיור ואת כנו
את בגדי השרד ואת בגדי הקדש לאהרן הכהן ואת בגדי בניו לכהן
את שמן המשחה ואת קטרת הסמים לקדש ככל אשר צויתיך יעשו
וידבר יהוה אל משה לאמר
ואתה דבר אל בני ישראל לאמר אך את שבתתי תשמרו כי אות היא ביני ובינכם לדרתיכם לדעת כי אני יהוה מקדשכם
ושמרתם את השבת כי קדש . היא לכם מחלליה מות יומת כי כל העשה בה מלאכה ונכרתה הנפש ההיא מקרב עמיה
ששת ימים יעשה מלאכה וביום השביעי שבת שבתון קדש ליהוה כל העשה מלאכה ביום השבת מות יומת
ושמרו בני ישראל את השבת . לעשות את השבת לדרתם ברית עולם
ביני ובין בני ישראל אות היא לעלם כי ששת ימים עשה יהוה את השמים ואת הארץ וביום השביעי שבת וינפש
ויתן אל משה ככלתו לדבר אתו בהר סיני את שני לוחת העדות לוחת אבנים כתבים באצבע אלהים