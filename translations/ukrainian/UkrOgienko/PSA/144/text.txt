Я буду Тебе велича́ти, о Боже мій, Ца́рю, і благословля́тиму Ймення Твоє повік-віку!
Я кожного дня Тебе благословля́тиму, і хвалитиму Йме́ння Твоє повік-віку!
Великий Господь і просла́влений ве́льми, і недосліди́ме вели́ччя Його!
Рід ро́дові буде хвалити діла́ Івої, і будуть могу́тність Твою виявляти!
Про пишну славу вели́ччя Твого, про справи чудо́вні Твої розпові́м!
Будуть казати про силу грізни́х Твоїх чи́нів, а про ве́лич Твою — розпові́м я про неї.
Па́м'ять про добрість велику Твою сповіща́тимуть, і будуть співати про правду Твою!
Ще́дрий і милосердний Господь, довготерпели́вий й многомилости́вий,
Господь добрий до всіх, а Його милосердя — на всі Його тво́рива!
Тебе, Господи, сла́вити будуть усі Твої тво́рива, а святі Твої Тебе благословля́тимуть,
про славу Царства Твого звіща́тимуть, про могутність Твою говори́тимуть,
щоб лю́дським синам об'яви́ти про могутність Його́ та про славу вели́ччя Царства Його́!
Царство Твоє — царство всіх віків, а вла́да Твоя — по всі роди!
Господь підпира́є всіх па́даючих, усіх зі́гнутих Він випросто́вує!
Очі всіх упова́ють на Те́бе, і Ти їм пожи́ву даєш своєча́сно,
Ти руку Свою відкрива́єш, — і все, що живе, Ти зичли́во году́єш!
Господь справедливий на кожній дорозі Своїй, і милости́вий у всіх Своїх учи́нках,
Господь близьки́й всім, хто взива́є до Нього, хто правдою кличе Його́!
Волю тих, хто боїться Його, Він сповня́є, і блага́ння їх чує та їм помагає, —
Госпо́дь береже́ тих усіх, хто любить Його, а безбожних усіх Він понищить!
Славу Господню уста́ мої будуть звіща́ти, і благословля́тиме кожне тіло святе Його Ймення на віки вікі́в!
