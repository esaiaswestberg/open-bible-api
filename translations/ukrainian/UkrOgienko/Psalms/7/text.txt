
Господи, Боже мій, — я до Тебе вдаю́ся: спаси Ти мене від усіх моїх напасникі́в, і визволь мене,
щоб ворог моєї душі не розша́рпав, як лев, що кості ламає, й ніхто не рятує!
Господи, Боже мій, коли я таке учинив, коли є беззаконня в доло́нях моїх,
коли я доброчи́нцеві злом відплатив, і без причини ограбува́в свого противника, —
во́рог нехай переслідує душу мою, і нехай дожене́, і нехай до землі він потопче життя моє, — і хай мою славу обе́рне на порох! Се́ла.
Устань же, о Господи, в гніві Своїм, понеси́ся на лютість моїх ворогів, і до мене скеру́й постанову Свою, яку Ти заповів!
І громада народів ото́чить Тебе, і над нею верни́ся на висоту́!
Господь судить людей, — суди ж мене, Господи, за моєю правото́ю й за моєю неви́нністю.
Нехай зло́ба безбожних скінчи́ться, а Ти зміцни праведного, бо виві́дуєш Ти серця й нирки, о праведний Боже!
Щит мій у Бозі, Який чистих серцем спасає.
Бог Суддя справедливий, і щоденно на злого Бог гнівається,
коли хто не наве́рнеться, — буде гострити меча Свого Він, Свого лука натя́гне й наста́вить його,
і йому пригото́вив смертельні знаря́ддя, — Він зробить огнистими стріли Свої.
Ото, беззако́ння зачне нечестивий, і завагітні́є безправ'ям, — і породить неправду.
Він рова копав, і його викопав, і впав сам до ями, яку пригото́вив, —
обе́рнеться зло його на його голову, і на ма́ківку зі́йде його беззако́ння!
Я ж Господа буду хвали́ти за Його правдою, і буду ви́співувати Ймення Всеви́шнього Господа!