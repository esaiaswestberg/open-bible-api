Viisaus ylistää itseänsä ja kerskaa kansansa keskellä.
Korkeimman seurakunnassa se avaa suunsa ja kerskaa hänen sotaväkensä edessä:
Minä lähdin Korkeimman suusta, ja kuin sumu minä peitin maan.
Minä tein majani korkeuksiin, ja minun valtaistuimeni oli pilvenpatsaassa.
Minä yksin kiersin ympäri taivaan piirin ja vaelsin valtamerien syvyydessä.
Meren aaltoja ja kaikkea maata ja kaikkia kansoja minä vallitsin.
Kaikkien niitten tykönä minä etsin leposijaa ja kenen perintöosassa minä saisin asuinsijan.
Silloin kaikkien Luoja antoi minulle käskyn, ja hän, joka minut loi, antoi minulle rauhallisen majan ja sanoi: Tee asumuksesi Jaakobiin ja ota perinnöksesi Israel.
Ennen ikiaikoja, alussa, hän minut loi, enkä minä milloinkaan lakkaa olemasta.
Pyhässä majassa minä hänen edessänsä pappina palvelin, ja myös Siionissa minä sain pysyvän sijan.
Rakastettuun kaupunkiin Hän samoin asetti minut rauhassa asumaan, Ja Jerusalemissa on minulla valta.
Ja minä juurruin kunnioitettuun kansaan, Herran omaan perintöosaan,
Minä ylenin korkeaksi kuin setri Libanonilla ja kuin kypressi Hermonin vuorilla.
Minä ylenin korkeaksi kuin palmu Engeddissä ja kuin ruusupuut Jerikossa, kuin kaunis öljypuu kedolla. Ja minä ylenin korkeaksi kuin plataani.
Minä levitin hyvää hajua niinkuin kaneli ja niinkuin sulotuoksuinen maustepuu, ja niinkuin valittu mirha minä levitin tuoksua, niinkuin galbane ja onyks ja stakte, ja niinkuin suitsukkeen savu ilmestysmajassa.
Minä ojensin oksani kuin terebintti, ja minun oksani olivat ihanat oksat.
Minä versoin kuin sorea viiniköynnös, ja minun kukistani tuli ihana ja runsas hedelmä.

Tulkaa minun tyköni, te jotka minua halajatte, ja nauttikaa kylliksenne minun antimiani.
Ajatella minua on makeampaa kuin mehiläisen mesi.
Jotka minua syövät, ne isoavat yhä lisää, ja jotka minua juovat, ne janoavat yhä lisää.
Joka minua kuulee., ei häpeään joudu; ja jotka minua harrastavat, eivät syntiä tee.
Tämä kaikki on sanottu Jumalan, Korkeimman, liiton kirjasta laista, jonka Mooses sääti perinnöksi Jaakobin seurakunnille.

Täynnä kuin Piison se on viisautta, Täynnä kuin Tigris keväthedelmäin päivinä.
Se antaa ymmärrystä virran täydeltä kuin Eufrat ja kuin Jordan elonleikkuun päivinä.
Sen loiste, kuin valkeuden, on kuri, se on Giihon hedelmänkorjuun päivinä.
Ei ole ensimmäinen oppinut sitä täydellisesti tuntemaan, ja yhtä vähän saa viimeinen sitä täysin tutkituksi.
Runsaammat kuin meri ovat sen ajatukset ja sen neuvo on syvempi kuin suuri valtameri.
Ja minä lähdin kuin kanava virrasta, ja kuin vesijohto yrttitarhaan.
Minä sanoin: Minä kastelen puutarhani, juotan runsaasti istutusmaani. Ja katso, minun kanavastani tuli virta, ja minun virrastani tuli meri.
Yhä vielä minä saatan kurin sädehtimään kuin aamunkoi hamaan kaukaisuuteen.
Yhä vielä minä vuodatan opetusta profeetallisena puheena ja jätän sen jälkipolville hamaan ikiaikoihin.
Nähkää, etten ole vaivaa nähnyt vain omaksi hyväkseni, vaan kaikkien hyväksi, jotka sitä etsivät.