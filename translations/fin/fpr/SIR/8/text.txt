Älä riitele vallassaolijan kanssa, ettet joutuisi hänen käsiinsä.
Älä riitele rikkaan miehen kanssa, ettei hän panisi vaakaan sinua vastaan kultansa painoa. Sillä monen on kulta turmellut ja kääntänyt kuningasten sydämet.
Älä riitele kielevän miehen kanssa, äläkä lisää halkoja hänen tuleensa.
Älä laske leikkiä miehen kanssa, joka on kasvatusta vailla, etteivät sinun esivanhempasi tulisi häväistyiksi.
Älä moiti ihmistä, joka kääntyy synnistä pois; muista, että me kaikki ansaitsemme rangaistuksen.
Älä pidä ihmistä halpana hänen vanhuutensa tähden, sillä jotkut meistäkin tulevat vanhoiksi.
Älä iloitse kenenkään kuolemasta; muista, että kaikille meille tulee loppu.
Älä katso ylen, mitä viisaat kertovat, vaan mietiskele heidän vertauksiansa, sillä heiltä sinä opit kuria ja toimittamaan palvelusta korkea-arvoisille.
Älä hylkää sitä, mitä vanhat kertovat, sillä hekin ovat saaneet oppia isiltänsä; heiltä sinä opit ymmärtäväisyyttä, ja miten tulee tarvittaessa vastata.
Älä lietso tulta synnintekijän hiiliin, että et itse palaisi hänen tulensa liekeissä.
Älä menetä malttiasi röyhkeilijän edessä, ettei hän asettuisi ikäänkuin väijymään sinun suutasi.
Älä lainaa kenellekään joka on sinua mahtavampi; ja jos olet lainannut, pidä se menetettynä.
Älä takaa yli varojesi; ja jos olet taannut, ole valmis maksamaan.
Älä käy oikeutta tuomarin kanssa, sillä hänen arvoasemansa mukaan langetetaan tuomio hänen eduksensa.
Älä rupea uhkarohkealle matkakumppaniksi, ettei hän kävisi sinulle vaaralliseksi; sillä hän tekee, mitä itse tahtoo, ja hänen ajattelemattomuutensa tähden sinä joudut samaan turmioon.
Älä ryhdy riitaan pikavihaisen kanssa, äläkä lähde erämaan-matkalle hänen kanssaan; sillä veri on tyhjän veroinen hänen silmissään, ja siinä, missä ei apu ole, hän lyö sinut maahan.
Älä neuvottele tyhmän kanssa, sillä hän ei osaa pitää asiaa salassa.
Älä tee vieraan nähden mitään salassapidettävää, sillä et sinä tiedä, mitä häneltä syntyy.
Älä paljasta sydäntäsi joka miehelle; et siitä kiitosta saa.