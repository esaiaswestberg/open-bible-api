Kaikki viisaus tulee Herralta, ja hänen tykönänsä se on iankaikkisesti.
Kuka voi laskea meren hiekan ja sateen pisarat ja iankaikkisuuden päivät?
Kuka voi tutkia taivaan korkeuden ja maan leveyden ja meren syvyyden ja kuka viisauden?
Ennen kaikkia muita luotiin viisaus: taito ja ymmärrys ovat hamasta iankaikkisuudesta.

Kenelle on viisauden juuri ilmoitettu, ja kuka on tuntenut sen taitavat neuvot?

Yksi on viisas, ylen peljättävä, hän, joka valtaistuimellansa istuu.
Herra itse on luonut viisauden, on nähnyt ja laskenut sen ja vuodattanut sitä kaikkiin tekoihinsa,
olemaan kaiken lihan tykönä, hänen antinsa mitan mukaan. Ja hän on lahjoittanut sen niille, jotka häntä rakastavat.
Herran pelko on kunnia ja kerskaus ja ilo ja riemun seppele.
Herran pelko virvoittaa sydämen ja antaa ilon ja riemun ja pitkän iän.
Herraa pelkäävän käy viimein hyvin, ja loppunsa päivänä hän löytää armon.
Viisauden alku on Jumalan pelko, ja samalla kuin uskolliset se on äidinkohdussa heihin luotu.
Ihmisten sekaan se on laskenut majansa iankaikkisen perustuksen, ja heidän jälkeläistensä kesken se uskolliseksi havaitaan.
Herran pelko on täydellinen viisaus, ja se juottaa heitä runsaasti hedelmiensä mehulla.
Kaiken talonsa se täyttää kalleuksilla ja aitat antimillansa.
Herran pelko on viisauden seppele, ja siitä versoo rauha ja terveellinen lääke.
Hän näki ja laski sen, antoi virtana vuotaa taidollisuuden, tiedon ja ymmärryksen ja korotti niiden kunnian, jotka siitä kiinni pitävät.
Herran pelko on viisauden juuri, ja sen oksat ovat pitkät elonpäivät.

Ei voi väärää vihaa vanhurskaana pitää, sillä miehen pikavihaisuus on hänelle lankeemukseksi.
Pitkämielinen kärsii oikeaan aikaan asti, mutta vihdoin hänelle tulee ilo.
Oikeaan aikaan asti hän kätkee sanansa ja monien huulet tulevat kertomaan hänen ymmärryksestään
Viisauden aarteitten joukossa on taidollisia vertauksia, mutta syntiselle jumalanpelko on kauhistus.
Jos viisautta halajat, pidä käskyt, niin Herra sen sinulle lahjoittaa.
Sillä Herran pelko on viisaus ja kuri, ja usko ja sävyisyys ovat hänelle mieleen.
Älä ole vastahakoinen Herran pelkoon, äläkä lähesty sitä kaksimielisellä sydämellä.
Älä ole ulkokullattu ihmisten edessä, vaan ota vaari huulistasi.
Älä korota itseäsi, ettet lankeaisi ja tuottaisi itsellesi häpeätä: Herra on paljastava sinun salaisuutesi ja syöksevä sinut alas keskellä seurakuntaa, koska et ole lähestynyt Herran pelkoa ja koska sydämesi on ollut vilppiä täynnä.