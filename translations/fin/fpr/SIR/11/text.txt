Nöyrän viisaus korottaa hänen päänsä ja istuttaa hänet ylhäisten joukkoon.
Älä ylistä miestä hänen kauneutensa tähden, äläkä inhoa ketään hänen ulkomuotonsa tähden:
mehiläinen on pienimpiä siivekkäistä, mutta sen tuote on makeuksista ensimmäinen.
Älä kersku vaatteista, joihin olet puettu, äläkä ylpisty kunniasi päivinä; sillä Herran työt ovat ihmeelliset, ja salattu on, mitä hän tekee ihmisten seassa.
Moni valtias on saanut istua alas maahan, ja moni, jota ei edeltä arvattu, on kantanut kruunua.
Moni vallassaolija on joutunut suureen häpeään, ja moni kunniassaolija on joutunut toisten valtaan.
Älä moiti, ennenkuin olet tutkinut; harkitse ensin, ja rankaise sitten.
Älä vastaa, ennenkuin olet kuunnellut, äläkä ota toiselta sanaa suusta.
Älä riitele asiasta, joka ei sinua koske, äläkä istu synnintekijäin joukossa langettamassa tuomioita.
Poikani, älä puuhaa moninaisissa; jos olet monipuuhainen, et säily viasta vapaana; mitä tavoittelet, sitä et saavuta, ja mitä pyrit pakoon, sitä et pakoon pääse.
Moni ahertaa, näkee vaivaa ja rientää ja joutuu sitä suurempaan puutteeseen.
Moni on hidas ja apua tarvitseva, voimaa on niukasti ja köyhyyttä runsaasti; mutta Herran silmät katsovat häneen, hänen parhaaksensa, ja hän nostaa hänet ylös hänen alennuksestaan;
hän korottaa hänen päänsä, ja monet ihmettelevät häntä.
Hyvä ja paha, elämä ja kuolema, köyhyys ja rikkaus tulevat Herralta.


Mitä Herra antaa, se pysyy hurskailla; ja mikä on hänelle otollista, se menestyy iäti.
Moni rikastuu tarkkuudellaan ja saituudellaan, mutta tämä on palkka minkä hän osaksensa saa:
kun hän sanoo: minä olen päässyt lepoon, ja nyt minä syön omaisuuttani, niin hän ei tiedä, minkä verran enää on aikaa siihen, kun hänen on jätettävä se toisille ja kuoltava.
Pysy liitossasi ja vaella siinä, ja vanhene tehtävässäsi.
Älä ihmettele synnintekijän työn tulosta, usko Herraan ja pysy omassa aherruksessasi. Sillä helppoa on Herran silmissä äkisti, odottamatta tehdä köyhä rikkaaksi.
Herran siunaus on hurskaan palkka, lyhyessä hetkessä hän antaa siunauksen hänelle versoa.
Älä sano: Onko se minulle tarpeellista, ja mitä hyvää siitä saan vastedes?
Äläkä sano: Minulla on kyllin, ja mitä pahaa voisi minulle vastedes tapahtua?
Hyvänä päivänä ei pahaa muisteta, eikä pahana päivänä muistu mieleen hyvä.
Sillä helppoa on Herralle antaa kullekin kuolinpäivänä hänen vaelluksensa mukaan.
Yhden hetken onnettomuus saattaa unhoon entisen yltäkylläisyyden, ja ihmisen elämään loppu tuo julki, mitä hän on tehnyt.
Älä kiitä ketään onnelliseksi ennen hänen kuolemaansa, ja mies tunnetaan lapsistansa.
Älä ota joka miestä kotiisi, sillä monet ovat viekkaan väijytykset.
Niinkuin houkutuslintu, peltokana häkissä, niin on häikäilemättömän miehen sydän, ja vakoilijan tavoin hän vaanii langettaakseen.
Hän väijyy kääntääkseen hyvän pahaksi, ja parhaimpiinkin tekoihin hän painaa tahran.
Tulenkipinästä hiilet syttyvät täyteen liekkiin, ja syntinen ihminen väijyy vereen asti.
Varo itsesi pahansuovalta, sillä hän valmistaa pahaa; muutoin hän tahraa sinut ainiaaksi.
Ota vieras kotiisi, niin hän sekoittaa sinut riitoihin ja vieroittaa sinut omaisistasi.