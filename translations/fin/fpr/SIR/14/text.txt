Onnellinen se mies, joka ei riko suullansa ja jota murhe synnistä ei kalva!
Onnellinen se mies, jota hänen tuntonsa ei soimaa ja joka ei ole langennut toivostansa!
Kitsastelijalle ei rikkaus ole hyvä; ja mitä tekee rahoilla pahansuopa?
Joka kokoaa ja itseltänsä kieltää hyvän, se kokoaa muille, ja hänen omaisuudellaan elävät toiset yltäkylläisesti.
Joka on itsellensä paha, kenelle hän olisi hyvä?
Ei kukaan ole pahempi kuin se, joka ei suo hyvää itselleen, ja se on hänen pahuutensa palkka.
Ja jos hän hyvää tekee, tekee hän sen unhottaen tapansa, mutta lopuksi hän tuo ilmi pahuutensa.
Paha on se, jolla on pahansuopa silmä, se, joka kääntää pois kasvonsa eikä välitä muitten tarpeista.
Ahneen silmä ei tyydy osaansa, ja häijy vääryys kuivuutta sielun.
Paha silmä on kade leivästäkin ja kärsii puutetta omassa pöydässään.
Poikani, tee hyvää itsellesi varojesi mukaan ja tuo arvollisesti uhrit Herralle.
Muista, ettei kuolema viivyttele, eikä liittosopimusta tuonelan kanssa ole sinulle näytetty.
Tee ennen loppuasi hyvää ystävällesi, ojenna kätesi ja anna hänelle, sen mukaan kuin voit.
Älä lyö laimin hyvää päivää, älköönkä menkö ohitse sinun osuutesi hyvän nauttimisessa.
Eikö sinun ole jätettävä muille vaivannäkösi hedelmät ja perinnön jakoon työsi tulokset?
Anna ja ota ja tyydytä halusi, sillä ei auta tuonelassa kysyä ylkäkylläisyyttä.
Kaikki liha vanhenee kuin vaate, sillä tämä on liitto hamasta ikiajoista: Sinun pitää kuolemalla kuoleman.
Niinkuin ovat vihreät lehdet tuuheassa puussa: toisia se varistaa, toisia se kasvattaa, niin on myös lihan ja veren suku: toiset kuolevat, toiset syntyvät.
Kaikki, mikä on tehty, lahoaa ja saa lopun, ja sen tekijä menee pois yhdessä sen kanssa.
Onnellinen se mies, joka tutkistelee viisautta, ja se, joka puhuu ymmärtäväisesti,
se, joka ajattelee sydämessään viisauden tietä ja mietiskelee sen salaisuuksia!
Lähde käymään sen jäljessä kuin vakoilija ja väijyskele siellä, missä se käy sisälle.
Se, joka kurkistaa sisään sen akkunasta ja kuuntelee sen ovien pielessä,
joka levähtää lähellä sen huonetta ja lyö telttansa vaarnat sen seinien viereen,
se mies saa pystyttää majansa sen sivulleja levätä onnen lepopaikassa.
Hän asettaa lapsensa viisauden suojaan ja asustaa sen oksien alla.
Se suojaa häntä helteeltä, ja hän löytää levon sen ihanuudessa.