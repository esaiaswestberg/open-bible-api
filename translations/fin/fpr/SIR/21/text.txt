Poikani! Oletko tehnyt syntiä? Älä tee enää, vaan rukoile entisiäsi anteeksi.
Pakene syntiä kuin käärmettä, sillä jos lähestyt, se sinua pistää. Sen hampaat ovat leijonan hampaita: ne surmaavat ihmisten sielut.
Kaikki laittomuus on kuin kaksiteräinen miekka: sen iskemä haava on parantumaton.
Hirmuhallitus ja väkivalta hävittävät rikkauden: niin joutuu häviöön ylpeän huone.
Anomus köyhän suusta pääsee vain hänen korviinsa asti, mutta hänen tuomionsa tulee joutuin.
Joka nuhdetta vihaa, se käy syntisen jälkiä; mutta joka Herraa pelkää se sydämestänsä kääntyy.
Suurisuinen tunnetaan jo kaukaa, mutta järkimies tietää, milloin hän rikkoo.
Joka rakentaa talonsa vierailla rahoilla, on kuin se, joka kokoaa kiviä omaan hautakumpuunsa.
Laittomien joukkio on tappuraläjä, ja heidän loppunsa on liekitsevä tuli.
Syntisten tie on kivillä tasoitettu, mutta sen päässä on tuonelan syvyys.
Joka lakia noudattaa, se omat halunsa hallitsee, ja Herran pelon täyttymys on viisaus.
Ei voi kasvattaa sitä, jolla ei ole taitoa; mutta on myös taitoa, joka tuottaa paljon katkeruutta.
Viisaan tieto on runsas kuin tulviva vesi, ja hänen neuvonsa on kuin elämän lähde.
Tyhmän sisin on kuin särkynyt astia: ei hänessä pysy mikään tieto
Jos ymmärtäväinen kuulee viisaan sanan, hän sitä ylistää ja siihen vielä lisää; jos hekumoitsija sen kuulee, ei se ole hänelle mieleen, ja hän heittää sen selkänsä taakse.
Tyhmän juttelu on kuin taakka taipaleella, mutta ymmärtäväisen huulilta löydetään mieluinen puhe.
Ymmärtäväisen suuta etsitään seurakuntakokouksessa, ja hänen sanojansa tutkistellaan sydämessä.
Kuin luhistunut huone on tyhmälle viisaus, ja ymmärtämättömän tieto on sanoja, joista ei selvää saa.
Kuin kahleet jaloissa on kuri tomppeleille ja kuin käsiraudat oikeassa kädessä.
Tyhmä korottaa äänensä naurunhohotukseen; taitava mies tuskin hiljaa hymyilee.
Kuin kultainen koriste on ymmärtäväiselle kuri, se on kuin rengas oikean käden ranteessa.
Tyhmän jalka on nopsa käymään huoneeseen, mutta kokenut mies jää kainosti oven edustalle.
Taidoton kurkistelee ovesta huoneeseen, mutta hyvin kasvatettu mies seisahtuu ulkopuolelle.
Kasvatusta vailla on ihminen, joka ovella kuuntelee; ymmärtäväistä painaisi moinen kunniattomuus.
Taidottomien huulilla on kuormittain sellaisia asioita. mutta ymmärtäväisten sanat ovat vaa'alla punnitut.
Tyhmien sydän on heidän suussansa, mutta viisasten suu on niinkuin heidän sydämensä.
Kun jumalaton kiroaa saatanan, kiroaa hän oman sielunsa.
Korvaankuiskuttaja tahraa oman sielunsa ja saattaa itsensä naapuriensa vihoihin.