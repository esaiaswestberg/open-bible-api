Ymmärtämättömällä miehellä on turhia ja pettäviä toiveita, ja unet kiihottavat mielettömiä.
Niinkuin se, joka varjoa tavoittaa ja ajaa tuulta takaa, on se, joka unia tarkkaa.
Uninäky on toista toisen asemesta, kasvojen kuvajainen kasvojen asemesta.
Mitä puhdasta tulisi epäpuhtaasta ja mitä totta pettäväisestä?
Ennustelun, merkkien selittelyt ja unet ovat tyhjää, niinkuin naisen houreet synnytystuskissa.
Ellein Korkein ole niitä lähettänyt pitäessään sinusta huolta, älä kiinnitä sydäntäsi niihin.
Monen ovat unet vieneet harhaan, ja he ovat pettyneet, kun ovat niihin toivonsa panneet
Laki toteutuu eikä petä. ja viisaudella, jonka suu on luotettava, on täyttymyksensä.
Hyvin kasvatettu mies tietää paljon, ja kokenut puhuu ymmärtäväisesti.
Kokematon tietää vähän.
Mutta joka on laajalti liikkunut, se paljon taitaa.
Paljon olen minä nähnyt liikkuessani laajalti, ja minulla on ymmärrystä enemmän kuin sanoja.
Usein olen ollut hengenvaarassa, mutta taitojeni avulla olen pelastunut.
Herraa pelkääväisten henki saa elää,
Sillä he panevat toivonsa häneen, joka heidät pelastaa.
Herraa pelkääväinen on peloton, eikä hän arkaile, sillä hän on hänen toivonsa.
Herraa pelkääväisen sielu on onnellinen
Kenestä hän pitää kiinni? Kuka on hänen tukensa?
Herran silmät ovat niitä kohti, jotka häntä rakastavat; hän on väkevä turva ja voimakas tuki, suoja helletuulelta ja puolipäivän paahteelta, vartio kompastusta ja apu lankeemusta vastaan,
Sielun ylentäjä ja silmän valaisija, tervehtymisen ja elämän ja siunauksen antaja.
Joka väärin saatua uhraa, sen uhrilahja on pilkkaa,
mutta laittomien pilkat eivät ole Jumalalle mieluiset.
Ei mielisty Korkein jumalattomien uhrilahjoihin, eikä hän anna syntejä anteeksi uhrien paljoiden tähden.
Joka tuo uhrin puutteenalaisten rahoista, on niinkuin se, joka surmaa pojan hänen isänsä nähden.
Anelijain leipä on köyhien elämä; joka sen riistää, on verityön tekijä
Lähimmäisensä tappaa se, joka ottaa häneltä elatuksen;
ja verenvuodattaja on se, joka riistää palkkatyöläiseltä palkan.
Yksi rakentaa ja toinen purkaa: mitä siitä on heille hyötyä, muuta kuin vaiva?
Yksi rukoilee ja toinen kiroaa: kummanko ääntä Kaikkivaltias kuulee?
Joka peseytyy kuolleen tähden ja sitä jälleen koskettaa, mitä hyötyä hän pesostansa saa?
Sama on laita ihmisen, joka syntiensä tähden paastoaa, mutta menee jälleen ja tekee samaa: kuka kuulee hänen rukouksensa, ja mitä hyötyä hän saa nöyrtymisestänsä?