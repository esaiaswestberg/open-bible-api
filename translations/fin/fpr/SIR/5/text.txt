Älä turvaa tavaroihisi, äläkä sano: Minulla on yltäkyllin.
Älä noudata omaa mieltäsi ja voimaasi, niin että vaellat sydämesi himoissa.
Älä sano: Kuka on minun käskijäni? Sillä Herra on totisesti sinua rankaiseva.
Älä sano: Minä olen syntiä tehnyt, ja mitä on minulle siitä tullut? Sillä Herra on pitkämielinen.
Älä ole huoleton sovituksestasi, niin että kasaat syntiä synnin päälle.
Äläkä sano: Hänen armahtavaisuutensa on suuri, hän antaa anteeksi minun paljot syntini. Sillä hänellä on laupeus ja myös viha, ja hänen kiivautensa pysyy syntisten päällä.
Käänny viivyttelemättä Herran puoleen, äläkä lykkää sitä päivästä päivään. Sillä äkisti tulee Herran viha, ja rangaistuksen aikana sinä hukut.
Älä turvaa vääriin tavaroihin, sillä ei sinulla ole niistä mitään hyötyä kovan onnen päivänä.
Älä viskaa eloa kaikilla tuulilla, äläkä kulje kaikkia polkuja; niin tekee kaksikielinen synnintekijä.
Ole luja vakaumuksessasi, ja yhtäpitävä olkoon aina sinun puheesi.
Ole nopea kuulemaan, mutta lausu vastaus harkinnan perästä.
Jos käsität asian, vastaa lähimmäisellesi; mutta jollet, pidä käsi suullasi.
Puheesta tulee kunnia ja häpeä, ja ihmisen kieli tuottaa hänelle lankeemuksen.
Älä vedä päällesi korvaankuiskuttelijan nimeä, äläkä väijy kielelläsi. Sillä varas saa osaksensa häpeän ja kaksikielinen raskaan moitteen.
Älä riko suuressa äläkä pienessä.