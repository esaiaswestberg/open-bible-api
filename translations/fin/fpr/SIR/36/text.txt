Ole meille laupias, Jumala, Kaikkivaltias,
ja katso meidän puoleemme ja saata kaikki pakanakansat sinua pelkäämään.
Kohota kätesi vieraita pakanakansoja vastaan, ja saakoot ne nähdä sinun valtasuuruutesi.
Niinkuin sinä meissä näytit pyhyytesi heidän nähtensä,
Ja tulkoot he sinut tuntemaan, niinkuin me olemme tulleet tuntemaan, ettei muuta Jumalaa ole kuin sinä, Herra.
Anna uusia merkkejä ja tee jälleen ihmeitä;
kirkasta kätesi ja oikea käsivartesi.
Herätä kiivautesi ja vuodata vihasi,
tuhoa vastustaja ja muserra vihollinen.
Anna ajan joutua ja muista valasi, että sinun suuria tekojasi julistettaisiin.
Tulen kiivaus kuluttakoon sen, joka yrittää pelastua, ja saakoot tuhonsa kaikki sinun kansasi sortajat.
Murskaa vihollisten päämiesten päät, niiden jotka sanovat: Ei ole ketään muuta kuin me.
Kokoa kaikki Jaakobin sukukunnat, ja anna heidän saada perintöosansa samoin kuin muinoin.
Ole, Herra laupias kansalle, joka on sinun nimelläsi nimitetty, Israelille, jonka olet asettanut esikoispojan vertaiseksi.
Armahda pyhäkkösi kaupunkia, Jerusalemia, leposijasi kaupunkia.
Täytä Siion lupauksiesi ylistyksellä, ja täytä kansasi kirkkaudellasi.
Anna todistus niille, jotka alussa loit, ja toteuta ennustukset, sinun nimessäsi lausutut.
Anna palkka niille, jotka kärsivällisesti sinua odottavat, ja tulkoon julki sinun profeettaisi luotettavuus. Kuule, Herra, sinua rukoilevaisten anomus
Aaronin siunauksen mukaan, joka sinun kansasi puolesta lausutaan; ja tulkoot tuntemaan kaikki maan asuvaiset, että sinä olet Herra, iankaikkinen Jumala.
Vatsa syö kaikkinaista ruokaa, mutta toinen ruoka on parempaa kuin toinen.
Niinkuin suulaki erottaa metsänriistan maun, niin erottaa ymmärtäväinen sydän valheelliset sanat.
Nurjasydäminen saa aikaan murhetta, mutta kokenut mies maksaa hänelle samalla mitalla.
Nainen joutuu ottamaan millaisen miehen tahansa, mutta toinen tytär on toista parempi.
Vaimon kauneus tekee miehen kasvot iloiseksi, ja se on miehelle mieluisempi kuin mikään muu himoittava.
Jos vaimon huulilla on lempeys ja sävyisyys, niin ei ole hänen miehensä vertaista ihmislasten joukossa.
Joka hankkii vaimon, se ryhtyy hyvään hankkeeseen; hän saa itselleen sopivan avun ja pylvään, mihin nojautua.
Sillä missä ei aitaa ole, siinä pelto raiskataan; ja missä vaimoa ole, siinä harhaillaan ja huokaillaan.
Sillä kuka luottaa aseistettuun rosvoon, joka rientää kaupungista kaupunkiin?
Yhtä vähän mieheen, jolla ei ole pesää, vaan joka yöpyy siihen, missä yö hänet tapaa.

