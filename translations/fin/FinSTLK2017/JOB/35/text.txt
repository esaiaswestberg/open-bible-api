Elihu lausui ja sanoi:
"Pidätkö oikeana, että sanoit olevasi Jumalaa vanhurskaampi,
että kysyt, mitä se sinua hyödyttää: 'Hyödynkö siitä sen enempää, kuin jos olisin tehnyt syntiä?'
Siihen vastaan sinulle sekä ystävillesi, jotka ovat luonasi.
Katso taivasta ja näe, katsele pilviä, jotka ovat korkealla yläpuolellasi.
Jos syntiä teet, ja vaikka sinulla olisi paljonkin rikoksia, mitä hänelle aiheutat?
Jos olet vanhurskas, mitä sillä hänelle annat, tai ottaako hän mitään kädestäsi?
Ihmistä, kaltaistasi, koskee jumalattomuutesi ja ihmislasta vanhurskautesi.
Sorron suuruutta valitetaan ja huudetaan apua suurten käsivartta vastaan,
ei kysytä: 'Missä on Jumala, Luojani, joka yöllä saa viriämään ylistysvirret,
joka opettaa meille enemmän kuin aron eläimille ja antaa meille viisautta enemmän kuin taivaan linnuille?'
Siinä he valittavat, mutta hän ei vastaa pahojen ylvästelyn tähden.
Todellakaan Jumala ei kuule turhia puheita eikä Kaikkivaltias katso niihin,
vaikka sanot, ettet voi häntä nähdä, tuomio on hänen edessään: odota häntä.
Mutta nyt, kun hänen vihansa ei kosta eikä hän ylvästelystä suuria välitä,
Job avaa suunsa joutaviin ja syytää suuria sanoja taitamattomasti."