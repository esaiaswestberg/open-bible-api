Yhtä vähän kuin kesään soveltuu lumi ja elonaikaan sade, soveltuu tyhmälle kunnia.
Kuin liitävä lintu, kuin lentävä pääskynen on aiheeton kirous: se ei käy toteen.
Hevoselle ruoska, aasille suitset, tyhmälle vitsa selkään!
Älä vastaa tyhmälle hänen typeryytensä mukaan, ettet sinäkin olisi hänen kaltaisensa.
Vastaa tyhmälle hänen typeryytensä mukaan, ettei hän pitäisi itseään viisaana.
Se, joka lähettää sanan tyhmän mukana, katkaisee jalat altaan ja juo väkivaltaa.
Velttoina riippuvat halvaantuneen sääret, samoin on sananlaskun laita tyhmien suussa.
Yhtä kuin sitoisi kiven linkoon kiinni, on antaa kunniaa tyhmälle.
Kuin ohdake, joka on osunut juopuneen käteen, on sananlasku tyhmien suussa.
Kuin jousimies, joka kaikkia haavoittaa, on se, joka tyhmän pestaa, se kulkureita pestaa.
Kuin koira, joka palaa oksennukselleen, on tyhmä, joka toistaa typeryyksiään.
Näet miehen, viisaan omissa silmissään – enemmän on toivoa tyhmästä kuin hänestä.
Laiska sanoo: "Tiellä on nuori leijona, leijona torien vaiheilla."
Ovi kääntyilee saranoillaan, laiska vuoteellaan.
Laiska pistää kätensä vatiin, mutta ei viitsi viedä sitä suuhunsa.
Laiska on omissa silmissään viisaampi kuin seitsemän, jotka vastaavat taitavasti.
Kulkukoiraa korvista tarttuu se, joka suuttuu riidasta, joka ei hänelle kuulu.
Kuin mieletön, joka ammuskelee tulisia surmannuolia,
on mies, joka vahingoittaa lähimmäistään ja sanoo: "Leikillähän minä sen tein."
Puiden loppuessa sammuu tuli, ja panettelijan poistuessa taukoaa riita.
Hehkuksi hiilet, tuleksi puut, riidan lietsomiseksi toraisa mies.
Panettelijan puheet ovat kuin herkkupalat, ne painuvat sisusten kammioihin asti.
Kuin hopeasilaus saviastian pinnalla ovat hehkuvat huulet ja paha sydän.
Vihamies teeskentelee huulillaan, mutta hautoo petosta sydämessään.
Jos hän muuttaa suloiseksi äänensä, älä häntä usko, sillä seitsemän kauhistusta hänellä on sydämessä.
Vihamielisyys kätkeytyy kavalasti, mutta seurakunnassa sen pahuus paljastuu.
Se, joka toiselle kuoppaa kaivaa, itse siihen lankeaa, ja sen päälle, joka kiveä vierittää, se takaisin pyörähtää.
Valheellinen kieli vihaa haavoittamiaan, ja liukas suu saa aikaan tuhoa.