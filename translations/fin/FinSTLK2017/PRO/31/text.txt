Lemuelin, Massan kuninkaan, sanat, joilla hänen äitinsä kasvatti häntä.
Mitä, poikani, mitä, kohtuni poika, mitä, lupausteni poika?
Älä anna voimaasi naisille, älä elämääsi niiden valtaan, jotka tuhoavat kuninkaita.
Ei sovi kuningasten, Lemuel, ei sovi kuningasten juoda viiniä eikä hallitsijoiden kysellä: "Mistä väkijuomaa?"
Muuten hän juodessaan unohtaa säädökset ja vääristää kaikkien köyhien lasten oikeuden.
Antakaa väkevää juomaa menehtyvälle ja viiniä murhemielisille.
Hän juo ja unohtaa köyhyytensä eikä enää muistele vaivaansa.
Avaa suusi mykän hyväksi, oikeuden hankkimiseksi kaikille onnettomille.
Avaa suusi, tuomitse oikein, hanki kurjalle ja köyhälle oikeus.
Kunnon vaimon kuka löytää? Sellaisen arvo on helmiä paljon kalliimpi.
Hänen miehensä sydän luottaa häneen, eikä mieheltä puutu riistaa.
Hän tekee miehelleen hyvää, ei pahaa, kaikkina elinpäivinään.
Hän hankkii villat ja pellavat ja tekee työtä mielellään käsillään.
Hän on kauppiaan laivojen kaltainen: leipänsä hän noutaa kaukaa.
Kun on vielä yö, hän nousee ja antaa ravinnon perheelleen ja palvelustytöilleen heidän osansa.
Hän haluaa peltoa ja hankkii sen ja istuttaa viinitarhan kättensä hedelmällä.
Hän vyöttää kupeensa voimalla ja vahvistaa käsivartensa.
Hän huomaa hankkeensa käyvän hyvin, eikä hänen lamppunsa sammu yöllä.
Hän ojentaa kätensä kehräpuuhun ja pyörittää värttinää kämmenissään.
Hän avaa kätensä kurjalle ja ojentaa köyhälle molemmat kätensä.
Hän ei pelkää perheensä puolesta lunta, sillä koko hänen perheensä on puettu kaksiin vaatteisiin.
Hän valmistaa itselleen peitteitä. Hienoa pellavaa ja purppuraa on hänen pukunsa.
Hänen miehensä tunnetaan porteissa maan vanhinten joukossa istuessaan.
Hän valmistaa ja myy pellavapaitoja ja toimittaa vöitä kauppiaalle.
Vallalla ja kunnialla hänet on vaatetettu, ja hän nauraa tulevalle päivälle.
Hän avaa suunsa viisauden sanoihin, ja hänen kielellään on lempeä opetus.
Hän tarkkailee talonsa menoa, eikä hän syö laiskan leipää.
Hänen poikansa nousevat ja kiittävät hänen onneaan. Hänen miehensä nousee ja ylistää häntä:
"Paljon on tyttäriä toimellisia menoissaan, mutta yli niiden kaikkien kohoat sinä."
Pettävä on sulous, ja kauneus on katoavaa. Ylistetty se vaimo, joka Herraa pelkää!
Suokaa hänen nauttia kättensä hedelmiä. Hänen tekonsa ylistäkööt häntä porteissa.