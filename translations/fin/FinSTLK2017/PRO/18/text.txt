Eriseurainen noudattaa omia halujaan. Hän asettuu kaikkea järkevää vastaan.
Tyhmällä ei ole halua ymmärrykseen, vaan hän haluaa tuoda julki oman mielensä.
Sinne, minne jumalaton tulee, tulee ylenkatsekin, ja häpeällisen menon mukana häväistys.
Syviä vesiä ovat sanat miehen suusta. Viisauden lähde on virtaava puro.
Ei ole hyvä pitää syyllisen puolta ja vääntää syyttömän asia vääräksi oikeudessa.
Tyhmän huulet tuovat mukanaan riidan, ja hänen suunsa kutsuu lyöntejä.
Oma suu on tyhmälle turmioksi ja omat huulet ovat ansaksi hänelle itselleen.
Panettelijan puheet ovat kuin herkkupalat ja painuvat sydämen kammioihin asti.
Se, joka on veltto toimessaan, on jo tuhontekijän veli.
Herran nimi on vahva torni. Hurskas juoksee sinne ja saa turvan.
Rikkaan vauraus on hänen vahva kaupunkinsa, ja korkean muurin kaltainen hänen mielikuvissaan.
Kukistumisen edellä miehen sydän ylpistyy, mutta kunnian edellä käy nöyryys.
On typeryyttä, jos joku vastaa, ennen kuin on kuullut. Se koituu hänelle häpeäksi.
Miehekäs henki on sairaan tuki, mutta kuka kantaa murtunutta henkeä?
Tietoa hankkii ymmärtäväisen sydän, ja tietoa etsii viisasten korva.
Lahja tekee tilaa ihmiselle ja vie hänet suurten pariin.
Käräjissä on kukin ensiksi oikeassa, mutta sitten tulee hänen riitapuolensa ja ottaa hänestä selvän.
Arpa asettaa riidat ja ratkaisee väkevien välit.
Petetty veli on vaikeampi voittaa kuin vahva kaupunki, ja riidat ovat kuin linnan salvat.
Suunsa hedelmästä mies saa vatsansa kylläiseksi ja tulee ravituksi huultensa hedelmästä.
Kielellä on vallassaan kuolema ja elämä. Ne, jotka sitä rakastavat, saavat syödä sen hedelmää.
Se, joka vaimon löysi, onnen löysi, sai Herralta mielisuosion.
Köyhä puhuu pyydellen, mutta rikas vastaa tylysti.
Häviökseen mies on monien ystävä, mutta on myös ystävä, veljiäkin uskollisempi.