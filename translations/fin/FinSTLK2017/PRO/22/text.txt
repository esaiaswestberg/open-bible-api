Maine on suurta rikkautta kalliimpi, suosio parempi hopeaa ja kultaa.
Rikas ja köyhä kohtaavat toisensa. Herra on luonut kummankin.
Ymmärtäväinen näkee vaaran ja kätkeytyy, mutta yksinkertaiset käyvät kohti ja saavat vahingon.
Nöyryyden ja Herran pelon seuraus on vauraus, kunnia ja elämä.
Orjantappuroita ja ansoja on väärän tiellä. Henkensä varjelee se, joka pysyy niistä kaukana.
Totuta poika tiensä suuntaan, niin hän ei vanhanakaan siitä poikkea.
Rikas hallitsee köyhiä, mutta se, joka ottaa velkaa, joutuu velkojan orjaksi.
Se, joka vääryyttä kylvää, niittää turmiota, ja hänen vihansa vitsa häviää.
Armelias saa siunauksen, sillä hän antaa leivästään köyhälle.
Aja pois pilkkaaja, niin poistuu tora ja loppuu riita ja häväistys.
Kuningas on sen ystävä, joka sydämen puhtautta rakastaa ja jolla on suloiset huulet.
Herran silmät suojelevat tietoa, mutta uskottoman sanat hän kääntää nurin.
Laiska sanoo: "Ulkona on leijona. Minut tapetaan keskellä toria."
Irstaitten vaimojen suu on syvä kuoppa. Herran vihan alainen kaatuu siihen.
Hulluus on kiertynyt kiinni pojan sydämeen, mutta kasvatuksen vitsa sen hänestä kauas karkottaa.
Sen, joka sortaa köyhää enentääkseen omaansa, pitää antaa rikkaalle ja köyhtyä.
Kallista korvasi ja kuuntele viisaitten sanoja ja pane oppini sydämeesi.
Sillä suloista on, jos kätket ne sisimpääsi. Olkoot ne kaikki huulillasi valmiina.
Jotta Herra olisi turvanasi, olen nyt neuvonut juuri sinua.
Olenhan ennenkin sinulle kirjoittanut ja antanut neuvoja ja tietoa,
opettaakseni sinulle totuutta, totuuden sanoja, että voisit totuuden sanoilla vastata lähettäjällesi.
Älä raasta köyhää, siksi että hän on köyhä, äläkä polje kurjaa portissa,
sillä Herra ajaa hänen asiansa ja riistää hänen riistäjiltään hengen.
Älä rupea pikavihaisen ystäväksi äläkä seurustele kiukkuisen kanssa,
että et tottuisi hänen teihinsä ja saattaisi sieluasi ansaan.
Älä ole niitä, jotka kättä lyövät ja jotka menevät takuuseen veloista.
Jollei sinulla ole, millä maksaa, mitäpä muuta, kuin viedään vuode altasi!
Älä siirrä ikivanhaa rajaa, jonka esi-isäsi ovat asettaneet.
Jos näet miehen, aikaansaavan toimissaan, hänen paikkansa on kuningasten, ei alhaisten, palveluksessa.