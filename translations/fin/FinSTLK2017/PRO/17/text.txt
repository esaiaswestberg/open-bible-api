Parempi kuiva kannikka rauhassa kuin talon täysi uhrilihaa riidassa.
Taitava palvelija hallitsee kunnotonta poikaa ja pääsee perinnönjaolle veljesten rinnalla.
Hopealle sulatin, kullalle uuni, mutta sydämet koettelee Herra.
Paha kuuntelee ilkeitä huulia, ja petollinen mieli kuulee tuhon kieliä.
Se, joka köyhää pilkkaa, herjaa hänen luojaansa, eikä se, joka toisen onnettomuudesta iloitsee, jää rankaisematta.
Vanhusten kruunu on lastenlapset, ja isät ovat lasten kunnia.
Ei sovi typerälle ylevä puhe, saati ruhtinaalle valhe.
Lahjus on käyttäjänsä silmissä kallis kivi: mihin vain hän kääntyy, hän menestyy.
Se, joka peittää rikoksen, etsii rakkautta, mutta se, joka asioita kaivelee, erottaa ystävykset.
Nuhde pystyy paremmin ymmärtäväiseen kuin sata lyöntiä tyhmään.
Pelkkää pahaa hankkii kapinoitsija, mutta häntä vastaan lähetetään julma enkeli.
Miehen on parempi kohdata karhu, jolta on riistetty poikaset, kuin tyhmä typeryydessään.
Sen kodista, joka palkitsee hyvän pahalla, ei onnettomuus väisty.
Aloittaa tora on päästää vedet valloilleen. Lopeta, ennen kuin riita syttyy.
Kumpikin on Herralle kauhistus: se, joka julistaa syyllisen syyttömäksi, ja se, joka julistaa syyttömän syylliseksi.
Mitä hyötyä on rahasta tyhmän käsissä? Viisauden hankkimiseen ei ole ymmärrystä.
Ystävä rakastaa ainiaan ja veli syntyy varaksi hädässä.
Mieltä vailla on mies, joka lyö kättä ja menee toista takaamaan.
Se, joka riitoja rakastaa, rakastaa syntiä. Se, joka ovensa korottaa, hankkii kukistumistaan.
Väärämielinen ei löydä onnea, ja kavalakielinen suistuu onnettomuuteen.
Tyhmä on murheeksi siittäjälleen, ja typerän isä on iloa vailla.
Terveydeksi on iloinen sydän, mutta murtunut mieli kuivaa luut.
Jumalaton ottaa lahjuksen vastaan toisen povelta vääristääkseen oikeuden tiet.
Ymmärtäväisellä on viisaus kasvojensa edessä, mutta tyhmän silmät kiertävät maailman rantaa.
Tyhmä poika on isälleen suruksi ja synnyttäjälleen murheeksi.
Ei ole oikein syyttää vanhurskasta ja lyödä ruhtinasta, joka oikein hallitsee.
Se, joka hillitsee sanansa, on taitava, ja mielensä malttava on ymmärtäväinen mies.
Hullukin käy viisaasta, jos on vaiti. Se, joka huulensa sulkee, on ymmärtäväinen.