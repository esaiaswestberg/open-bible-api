Se rakastaa tietoa, joka rakastaa kuria, mutta järjetön on se, joka vihaa nuhdetta.
Hyvä saa Herran mielisuosion, mutta juonittelijan hän tuomitsee syylliseksi.
Ihminen ei kestä jumalattomuuden varassa, mutta vanhurskaitten juuri on horjumaton.
Kelpo vaimo on puolisonsa kruunu, mutta kunnoton on kuin mätä hänen luissaan.
Vanhurskaitten ajatukset ovat oikeat, jumalattomien hankkeet ovat petolliset.
Jumalattomien puheet väijyvät verta, mutta oikeamieliset pelastaa heidän suunsa.
Jumalattomat kukistuvat olemattomiin, mutta vanhurskaitten huone pysyy.
Ymmärryksensä mukaan miestä kiitetään, mutta kieroa halveksitaan.
Parempi halpa-arvoinen, jolla on palvelija, kuin rehentelijä, joka on vailla leipää.
Vanhurskas tuntee, mitä hänen karjansa kaipaa, mutta jumalattomien sydän on armoton.
Joka peltonsa viljelee, saa leipää kyllin, mutta tyhjän tavoittelija on mieltä vailla.
Jumalaton himoitsee pahojen saalista, mutta vanhurskaitten juuri on antoisa.
Huulten rikos on paha ansa, mutta vanhurskas pääsee hädästä.
Suunsa hedelmästä saa kyllikseen hyvää, ja ihmisen eteen palaavat hänen kättensä teot.
Tyhmän tie on hänen omissa silmissään oikea, mutta joka neuvoa kuulee, on viisas.
Tyhmän suuttumus tulee heti ilmi, mutta ymmärtäväinen peittää kärsimänsä häpeän.
Toden puhuja lausuu oikeuden, mutta väärä todistaja pettää.
Moni viskoo sanoja kuin miekanpistoja, mutta viisasten kieli on lääke.
Totuuden huulet pysyvät iäti, mutta valheen kieli vain tuokion.
Niillä, jotka pahaa miettivät, on mielessä petos, mutta niille, jotka rauhaan neuvovat, tulee ilo.
Turmiota ei tule vanhurskaalle, mutta jumalattomat ovat onnettomuutta täynnä.
Valheelliset huulet ovat Herralle kauhistus, mutta teoissaan uskolliset ovat hänelle otolliset.
Ymmärtäväinen ihminen peittää tietonsa, mutta tyhmien sydän huutaa julki mielettömyytensä.
Ahkerien käsi saa hallita, mutta laiska joutuu työveron alaiseksi.
Huoli painaa alas miehen mielen, mutta hyvä sana sen ilahduttaa.
Vanhurskas opastaa lähimmäistään, mutta jumalattomat eksyttää heidän oma tiensä.
Laiska ei saa itselleen riistaa, mutta ahkeruus on ihmiselle kallis omaisuus.
Vanhurskauden polulla on elämä, eikä sen tien kulkeminen ole kuolemaksi.