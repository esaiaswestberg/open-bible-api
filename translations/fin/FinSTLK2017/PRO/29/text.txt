Nuhteita saanut mies, joka pysyy niskurina, rusennetaan äkisti, eikä hän tervehdy.
Vanhurskaitten enentyessä kansa iloitsee, mutta jumalattoman hallitessa kansa huokaa.
Viisautta rakastava on isälleen iloksi, mutta porttojen toveri tuhlaa varansa.
Oikeudella kuningas pitää maan pystyssä, mutta lahjusten ottaja sen hävittää.
Mies, joka lähimmäistään liehakoi, virittää verkon hänen askeleilleen.
Pahan miehen rikoksessa on ansa, mutta vanhurskas riemuitsee ja iloitsee.
Vanhurskas tuntee köyhien asian, mutta jumalaton ei välitä siitä mitään.
Pilkkaajat kaupungin villitsevät, mutta viisaat hillitsevät vihan.
Kun viisas mies käräjöi hullun miehen kanssa, tämä reuhtoo ja nauraa eikä asetu.
Verenhimoiset vihaavat nuhteetonta, mutta oikeamieliset etsivät hänen sieluaan.
Tyhmä päästää ulos kaiken sisältään, mutta viisas sen tyynnyttää.
Hallitsija, joka kuuntelee valhepuheita, saa palvelijoikseen pelkkiä jumalattomia.
Köyhä ja sortaja kohtaavat toisensa. Kummankin silmille Herra antaa valon.
Kuninkaalla, joka tuomitsee köyhiä oikein, on valtaistuin iäti vahva.
Vitsa ja nuhde antavat viisautta, mutta kasvattamaton poika on äitinsä häpeä.
Kun jumalattomat lisääntyvät, lisääntyy rikos, mutta vanhurskaat saavat nähdä, kuinka he kukistuvat.
Kasvata poikaasi, niin hän sinua virvoittaa ja tarjoaa sielullesi herkkuja.
Missä profeetallinen sana puuttuu, siinä kansa käy kurittomaksi. Autuas se, joka noudattaa lakia.
Palvelija ei ojennu sanoista: hän kyllä ymmärtää, mutta ei tottele.
Näet miehen, nopean puhumaan – enemmän on toivoa tyhmästä kuin hänestä.
Jos palvelijaansa nuoresta pitäen hemmottelee, hänestä tulee lopulta kiittämätön.
Pikavihainen mies nostaa riidan, ja kiukkuinen tulee rikkoneeksi paljon.
Ihmisen alentaa hänen oma ylpeytensä, mutta nöyrä saa kunnian.
Se, joka käy osille varkaan kanssa, vihaa sieluaan. Hän kuulee vannotuksen, mutta ei ilmaise mitään.
Ihmispelko vie loukkuun, mutta Herraan luottava on turvattu.
Hallitsijan suosiota etsivät monet, mutta Herralta tulee miehelle oikeus.
Vääryyden mies on kauhistus vanhurskaille, mutta suoran tien kulkija on kauhistus jumalattomalle.