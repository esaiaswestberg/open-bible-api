Poikani, kuuntele viisauttani, kallista korvasi taidolleni
ottaaksesi vaarin viisaudesta, ja huulesi säilyttäkööt tiedon.
Sillä hunajaa pisaroivat vieraan vaimon huulet, ja hänen suunsa on öljyä liukkaampi.
Mutta lopulta hän on karvas kuin koiruoho, terävä kuin kaksiteräinen miekka.
Hänen jalkansa kulkevat alas kuolemaan, helvettiin vetävät hänen askeleensa.
Hän ei välitä elämän polusta, hänen tiensä horjuvat eikä hän sitä tiedä.
Niinpä, lapset, kuulkaa minua, älkää väistykö suuni sanoista.
Pidä tiesi kaukana tuollaisesta äläkä lähesty hänen talonsa ovea,
ettet antaisi muille kunniaasi etkä vuosiasi armottomalle,
ettei tavarasi ravitsisi vieraita, eikä vaivannäkösi joutuisi toisen taloon
ja ettet lopulta päätyisi huokailemaan ruumiisi ja lihasi riutuessa
ja sanomaan: "Miksi vihasin kuria ja sydämeni halveksi nuhdetta?
Miksi en kuullut neuvojieni ääntä, kallistanut korvaani opettajilleni?
Olin joutunut vähäksi aikaa turmion omaksi seurakunnan ja sen kokouksen keskellä."
Juo vettä omasta säiliöstäsi, sitä, mikä omasta kaivostasi juoksee.
Vuotaisivatko lähteesi kadulle, vesiojasi toreille!
Olkoot ne yksin sinun omasi, älkööt vieraitten sinun lisäksesi.
Olkoon lähteesi siunattu, ja iloitse nuoruutesi vaimosta.
Armas peura, suloinen vuorikauris – hänen rintansa sinua aina riemulla ravitkoot, hurmaannu alati hänen rakkaudestaan.
Miksi, poikani, hurmautuisit irstaaseen naiseen ja syleilisit vieraan vaimon povea?
Sillä Herran silmien edessä ovat miehen tiet, ja hän tutkii kaikki hänen polkunsa.
Jumalattoman vangitsevat hänen rikoksensa, ja hän tarttuu oman syntinsä pauloihin.
Hän kuolee, koska hän hylkää kurin, ja menee harhaan suuressa hulluudessaan.