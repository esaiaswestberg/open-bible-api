Mutta Samuel sanoi Saulille: "Minut Herra lähetti voitelemaan sinut kansansa Israelin kuninkaaksi. Kuule siis Herran ääntä.
Näin sanoo Herra Sebaot: Kostan Amalekille sen, mitä hän teki Israelille asettumalla hänen tielleen, kun hän tuli Egyptistä.
Mene siis ja voita amalekilaiset. Vihkikää tuhon omaksi kaikki, mitä heillä on, älä säästä heitä, vaan surmaa miehet ja naiset, lapset ja imeväiset, naudat ja lampaat, kamelit ja aasit."
Saul kuulutti kansan kokoon ja piti heistä katselmuksen Telaimissa: kaksisataa tuhatta jalkamiestä sekä kymmenentuhatta Juudan miestä.
Kun Saul tuli lähelle amalekilaisten kaupunkia, hän asettui laaksoon väijyksiin.
Silloin Saul sanoi keeniläisille: "Tulkaa, erotkaa ja siirtykää pois amalekilaisten joukosta, etten hukuttaisi teitä heidän kanssaan. Sillä te teitte laupeuden kaikille israelilaisille, kun he tulivat Egyptistä." Niin keeniläiset erosivat amalekilaisista.
Saul voitti amalekilaiset ja ajoi heitä takaa Havilasta Suuriin päin, joka on Egyptistä itään.
Hän otti Agagin, Amalekin kuninkaan, elävänä vangiksi, mutta kaiken kansan hän vihki tuhon omaksi miekan terällä.
Saul ja väki säästivät Agagin sekä parhaat lampaat, lihavimmat naudat ja karitsat, kaiken, mikä oli arvokasta. Sitä he eivät tahtoneet vihkiä tuhon omaksi. Mutta kaiken karjan, mikä oli halpaa ja arvotonta, he vihkivät tuhon omaksi.
Silloin Samuelille tuli tämä Herran sana:
"Kadun, että tein Saulin kuninkaaksi, sillä hän on kääntynyt minusta pois eikä ole täyttänyt käskyjäni." Samuel pahastui, ja hän huusi Herraa koko sen yön.
Varhain seuraavana aamuna Samuel lähti tapaamaan Saulia. Samuelille ilmoitettiin: "Saul on mennyt Karmeliin ja pystyttänyt sinne itselleen muistomerkin. Hän on palannut sieltä ja mennyt alas Gilgaliin."
Kun Samuel tuli Saulin luo, Saul sanoi hänelle: "Herra siunatkoon sinua! Minä olen täyttänyt Herran käskyn."
Mutta Samuel sanoi: "Mitä tämä lammasten määkiminen on, joka kuuluu korviini, ja tämä nautojen ammuminen, jonka kuulen?"
Saul vastasi: "Amalekilaisilta ne on tuotu, sillä kansa säästi parhaat lampaat ja naudat uhratakseen ne Herralle, sinun Jumalallesi, mutta muut olemme vihkineet tuhon omiksi."
Samuel sanoi Saulille: "Lopeta! Ilmoitan sinulle, mitä Herra on minulle tänä yönä puhunut." Tämä sanoi hänelle: "Puhu."
Samuel sanoi: "Sinä olet Israelin sukukuntien päämies, vaikka oletkin vähäinen omissa silmissäsi: Herra on voidellut sinut Israelin kuninkaaksi.
Herra lähetti sinut matkaan ja sanoi: 'Mene ja vihi tuhon omiksi nämä syntiset, amalekilaiset, ja sodi heitä vastaan, kunnes olet tehnyt heistä lopun.'
Miksi et kuullut Herran ääntä, vaan syöksyit saaliin kimppuun ja teit sitä, mikä on pahaa Herran silmissä?"
Saul vastasi Samuelille: "Minähän olen kuullut Herran ääntä ja tehnyt sen matkan, jolle Herra minut lähetti. Minä olen tuonut tänne Agagin, Amalekin kuninkaan, ja vihkinyt amalekilaiset tuhon omiksi.
Mutta väki on ottanut saaliista lampaita ja nautoja, parhaan osan siitä, mikä oli vihitty tuhon omaksi, uhratakseen ne Herralle, sinun Jumalallesi, Gilgalissa."
Silloin Samuel sanoi: "Haluaako Herra polttouhreja ja teurasuhreja yhtä paljon kuin kuuliaisuutta Herran äänelle? Katso, kuuliaisuus on parempi kuin uhri ja tottelevaisuus parempi kuin pässien rasva
Sillä tottelemattomuus on taikuuden syntiä, ja niskoittelu on valhetta ja kuin kotijumalien palvomista. Koska olet hylännyt Herran sanan, hänkin on hylännyt sinut, etkä saa olla kuninkaana."
Saul sanoi Samuelille: "Minä olen tehnyt syntiä, kun olen rikkonut Herran käskyn ja sanasi. Sillä minä pelkäsin kansaa ja kuulin heidän ääntään.
Anna nyt minulle anteeksi syntini ja palaa kanssani, niin kumartaen rukoilen Herraa."
Samuel sanoi Saulille: "Minä en palaa kanssasi, sillä sinä olet hylännyt Herran sanan, ja Herra on myös hylännyt sinut, niin että et enää saa olla Israelin kuninkaana."
Kun Samuel kääntyi menemään pois, Saul tarttui hänen viittansa liepeeseen, niin että se repesi.
Samuel sanoi hänelle: "Herra on tänä päivänä repäissyt Israelin kuninkuuden sinulta ja antanut sen toiselle, joka on sinua parempi.
Hän, joka on Israelin kunnia, ei valehtele eikä kadu, sillä hän ei ole ihminen, että hän katuisi."
Hän vastasi: "Minä olen tehnyt syntiä. Mutta osoita minulle kuitenkin se kunnia kansani vanhimpien edessä ja Israelin edessä, että palaat kanssani, niin minä kumartaen rukoilen Herraa, Jumalaasi."
Samuel palasi Saulin jäljessä, ja Saul kumartaen rukoili Herraa.
Samuel sanoi: "Tuokaa eteeni Agag, Amalekin kuningas." Agag tuli iloisesti hänen eteensä, ja Agag sanoi: "Totisesti on katkera kuolema väistynyt pois."
Samuel sanoi: "Niin kuin miekkasi on tehnyt vaimoja lapsettomiksi, on myös äitisi tuleva lapsettomaksi ennen muita vaimoja." Samuel hakkasi Agagin kappaleiksi Herran edessä Gilgalissa.
Samuel lähti Raamaan, mutta Saul meni kotiinsa Saulin Gibeaan.
Eikä Samuel enää nähnyt Saulia kuolinpäiväänsä asti, ja Samuel suri Saulia. Mutta Herra katui, että oli tehnyt Saulin Israelin kuninkaaksi.