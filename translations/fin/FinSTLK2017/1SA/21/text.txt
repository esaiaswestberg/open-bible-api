Sitten Daavid nousi ja lähti, mutta Joonatan palasi kaupunkiin.
Daavid tuli pappi Ahimelekin luo Noobiin. Mutta Ahimelek tuli vavisten Daavidia vastaan ja kysyi häneltä: "Miksi sinä tulet yksin, eikä ketään ole kanssasi?"
Daavid vastasi pappi Ahimelekille: "Kuningas on käskenyt minut asialle ja sanoi minulle: 'Älköön kukaan saako tietää mitään asiasta, jolle minä sinut lähetän, ja siitä käskystä, jonka olen sinulle antanut.' Palvelijat olen määrännyt siihen ja siihen paikkaan.
Anna nyt minulle, mitä sinulla on, viisi leipää, tai mitä muuta löytyy."
Pappi vastasi Daavidille ja sanoi: "Tavallista leipää minulla ei ole, ainoastaan pyhää leipää on, jos vain palvelijat ovat karttaneet naisia."
Daavid vastasi papille ja sanoi hänelle: "Totisesti naiset olivat eristettyinä meistä kuten ennenkin, kun lähdin. Ovatpa palvelijoiden astiatkin olleet aina pyhät, vaikka matka on ollut tavallinen matka. Sitä enemmän leipä astioissa pysyy nyt pyhänä."
Pappi antoi hänelle pyhää leipää, sillä siellä ei ollut muuta leipää kuin näkyleipiä, jotka oli siirretty pois Herran edestä, että sinne samana päivänä, jona ne oli otettu pois, pantaisiin tuoreet leivät.
Mutta siellä oli sinä päivänä eristettynä Herran edessä eräs Saulin palvelija, nimeltä Dooeg, edomilainen, Saulin paimenten päämies.
Daavid kysyi vielä Ahimelekilta: "Eikö sinulla ole täällä keihästä tai miekkaa? Sillä en ottanut mukaani, en miekkaani enkä muita aseitani, koska kuninkaan asia oli kiireellinen."
Pappi vastasi: "On, sen filistealaisen Goljatin miekka, jonka sinä surmasit Tammilaaksossa. Katso, se on viittaan käärittynä kasukan takana. Jos tahdot ottaa sen itsellesi, ota. Sillä muuta kuin se ei täällä ole." Daavid sanoi: "Ei ole toista sen veroista. Anna se minulle."
Sitten Daavid nousi ja pakeni sinä päivänä Saulia ja tuli Aakiin, Gatin kuninkaan, luo.
Aakiin palvelijat sanoivat hänelle: "Eikö tämä ole Daavid, sen maan kuningas? Eivätkö he karkeloiden virittäneet hänelle tätä laulua: 'Saul voitti tuhat, mutta Daavid kymmenentuhatta'?"
Daavid painoi mieleensä nämä sanat ja pelkäsi suuresti Aakista, Gatin kuningasta.
Hän tekeytyi mielipuoleksi heidän silmissään ja raivosi heidän käsissään ja piirusteli portin oviin ja valutti sylkeä partaansa.
Silloin Aakis sanoi palvelijoilleen: "Näettehän, että mies on hullu. Miksi toitte hänet luokseni?
Puuttuuko minulta hulluja, kun toitte tämän mielipuolen eteeni? Tällainenko saisi tulla hoviini?"