Samuel sanoi kaikelle Israelille: "Katso, minä olen kuullut teidän ääntänne kaikessa, mitä olette minulle sanoneet, ja olen asettanut kuninkaan teitä hallitsemaan.
Nyt teidän kuninkaanne on käyvä teidän edellänne, kun minä olen tullut vanhaksi ja harmaaksi – ovathan jo poikani kanssanne. Mutta minä olen käynyt edellänne nuoruudestani tähän päivään asti.
Katso, tässä minä olen. Todistakaa minua vastaan Herran ja hänen voideltunsa edessä. Keneltä olen vienyt härän tai keneltä aasin? Kenelle olen tehnyt vääryyttä, kenelle väkivaltaa? Keneltä olen ottanut lahjuksia ummistaakseni silmäni hänen hyväkseen? Todistakaa, niin korvaan sen teille."
He vastasivat: "Et ole tehnyt meille vääryyttä etkä väkivaltaa, et ole myöskään ottanut keneltäkään mitään."
Hän sanoi heille: "Herra on todistaja teitä vastaan, ja hänen voideltunsa on todistaja tänä päivänä, että te ette ole löytäneet mitään kädestäni." He vastasivat: "Hän on todistaja."
Samuel sanoi kansalle: "Todistaja on Herra, joka kutsui Mooseksen ja Aaronin ja johdatti isänne Egyptin maasta.
Astukaa nyt esiin, minä haastan teidät tuomiolle Herran edessä kaikista Herran vanhurskaista teoista, jotka hän on teille ja isillenne tehnyt.
Kun Jaakob oli tullut Egyptiin, isänne huusivat avuksi Herraa, ja Herra lähetti Mooseksen ja Aaronin viemään isänne pois Egyptistä ja sijoittamaan heidät tähän paikkaan.
Mutta he unohtivat Herran, Jumalansa, ja hän myi heidät Siiseran, Haasorin sotapäällikön, käsiin ja filistealaisten käsiin ja Mooabin kuninkaan käsiin, ja nämä sotivat heitä vastaan.
He huusivat avuksi Herraa ja sanoivat: 'Me olemme tehneet syntiä, kun hylkäsimme Herran ja palvelimme baaleja ja astarteja. Mutta vapauta nyt meidät vihollistemme käsistä, niin palvelemme sinua.'
Sitten Herra lähetti Jerubbaalin, Bedanin, Jeftan ja Samuelin ja vapautti teidät ympärillä asuvien vihollistenne käsistä, niin että saitte asua turvassa.
Mutta kun näitte Naahaan, ammonilaisten kuninkaan, hyökkäävän teitä vastaan, te sanoitte minulle: 'Ei, vaan kuningas hallitkoon meitä', vaikka Herra, Jumalanne, on kuninkaanne.
Tässä on nyt kuningas, jonka te valitsitte ja jota anoitte: katso, Herra on antanut teille kuninkaan.
Jos te pelkäätte Herraa ja palvelette häntä, kuulette hänen ääntään ettekä niskoittele hänen käskyjään vastaan, niin te seuraatte Herraa, Jumalaanne, sekä te että kuningas, joka teitä hallitsee.
Mutta ellette kuule Herran ääntä, vaan niskoittelette hänen käskyjään vastaan, Herran käsi on oleva teitä vastaan, niin kuin oli myös isiänne vastaan.
Astukaa nyt esiin ja katsokaa tätä suurta tekoa, jonka Herra tekee teidän silmienne edessä.
Nythän on vehnänleikkuun aika. Mutta huudan Herraa, että hän antaa ukkosenjylinän ja sateen, että ymmärtäisitte ja näkisitte, kuinka paha Herran silmissä on se, minkä olette tehneet anoessanne itsellenne kuningasta."
Samuel huusi Herraa, ja Herra antoi ukkosenjylinän ja sateen sinä päivänä. Kaikki kansa pelkäsi suuresti Herraa ja Samuelia.
Kaikki kansa sanoi Samuelille: "Rukoile palvelijoittesi puolesta Herraa, Jumalaasi, ettemme kuolisi. Sillä olemme tehneet kaikkien muiden syntiemme lisäksi senkin pahan, että anoimme itsellemme kuninkaan."
Samuel sanoi kansalle: "Älkää pelätkö. Te olette tosin tehneet kaiken tämän pahan, mutta älkää kuitenkaan poiketko pois seuraamasta Herraa, vaan palvelkaa Herraa kaikesta sydämestänne.
Älkää poiketko seuraamaan turhia jumalia, joista ei ole hyötyä eikä apua, sillä turhia ne ovat.
Suuren nimensä tähden Herra ei hylkää kansaansa, koska Herra on tahtonut tehdä teidät omaksi kansakseen.
Pois se minusta, että tekisin sen synnin Herraa vastaan, että lakkaisin rukoilemasta puolestanne ja opettamasta teille hyvää ja oikeaa tietä.
Pelätkää vain Herraa ja palvelkaa häntä uskollisesti kaikesta sydämestänne. Sillä katsokaa, kuinka suuria hän on teille tehnyt
Mutta jos teette pahaa, niin hukutte, sekä te itse että teidän kuninkaanne."