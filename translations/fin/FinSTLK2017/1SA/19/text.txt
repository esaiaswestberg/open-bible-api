Saul puhui pojalleen Joonatanille ja kaikille palvelijoilleen, että Daavid oli surmattava. Mutta Saulin poika Joonatan oli suuresti mieltynyt Daavidiin.
Sen tähden Joonatan ilmaisi sen Daavidille ja sanoi: "Minun isäni Saul koettaa saada sinut surmatuksi. Ole siis varuillasi huomenaamuna, kätkeydy ja pysy piilossa.
Mutta minä menen ja asetun isäni viereen kedolle, sinne, missä olet, ja puhun sinusta isälleni, ja jos jotakin huomaan, ilmaisen sen sinulle."
Joonatan puhui hyvää Daavidista isälleen Saulille ja sanoi hänelle: "Älköön kuningas rikkoko palvelijaansa Daavidia vastaan, sillä hän ei ole rikkonut sinua vastaan, vaan hänen työnsä ovat olleet sinulle suureksi hyödyksi.
Hänhän pani henkensä kämmenelleen ja surmasi filistealaisen, ja Herra antoi suuren voiton koko Israelille. Sinä olet itse nähnyt sen ja iloinnut. Miksi siis rikkoisit viatonta verta vastaan surmaamalla Daavidin syyttömästi?"
Saul kuuli Joonatanin ääntä, ja Saul vannoi: "Niin totta kuin Herra elää, häntä ei surmata."
Joonatan kutsui Daavidin, ja Joonatan ilmoitti hänelle kaiken tämän. Joonatan vei Daavidin Saulin luo, ja hän palveli häntä kuten ennenkin.
Kun sota alkoi uudestaan, Daavid lähti taistelemaan filistealaisia vastaan ja tuotti heille suuren tappion, niin että he pakenivat hänen edestään.
Herran lähettämä paha henki tuli Sauliin, kun hän istui kotonaan keihäs kädessä ja Daavid soitteli.
Saul yritti keihästää Daavidin seinään. Mutta hän väisti Saulia, ja tämä iski keihään seinään. Daavid pakeni ja pelastui sinä yönä.
Saul lähetti miehiä Daavidin kotiin vartioimaan häntä ja surmaamaan hänet aamulla. Mutta Daavidin vaimo Miikal ilmaisi sen hänelle ja sanoi: "Jollet tänä yönä pelasta henkeäsi, sinä huomenna olet surman oma."
Miikal laski Daavidin alas ikkunasta, ja hän lähti pakoon ja pelastui.
Miikal otti kotijumalan ja asetti sen vuoteeseen, ja levitettyään vuohenkarvoista tehdyn kärpäsverkon sen pään yli hän peitti sen vaatteella.
Kun Saul lähetti miehiä ottamaan Daavidia, Miikal sanoi: "Hän on sairas."
Saul lähetti miehiä katsomaan Daavidia, sanoen: "Tuokaa hänet vuoteessa tänne luokseni surmattavaksi."
Mutta kun miehet tulivat sisälle, katso, vuoteessa olikin kotijumala vuohenkarvoista tehty kärpäsverkko pään päällä.
Saul sanoi Miikalille: "Miksi sinä olet minut näin pettänyt ja olet päästänyt vihamieheni pelastumaan?" Miikal vastasi Saulille: "Hän sanoi minulle: 'Päästä minut, muutoin surmaan sinut.'"
Kun Daavid oli paennut ja pelastunut, hän meni Samuelin luo Raamaan ja kertoi hänelle kaikki, mitä Saul oli hänelle tehnyt. Sitten hän ja Samuel menivät Naajotiin ja he jäivät sinne.
Saulille ilmoitettiin: "Katso, Daavid on Raaman Naajotissa."
Saul lähetti miehiä ottamaan Daavidia. Mutta kun he näkivät profeettajoukon profetoivan ja Samuelin seisovan johtamassa heitä, tuli Jumalan Henki Saulin miehiin, niin että hekin profetoivat.
Kun se ilmoitettiin Saulille, hän lähetti toiset miehet, mutta hekin profetoivat. Saul lähetti vielä kolmannet miehet, mutta hekin profetoivat.
Silloin hän itse lähti Raamaan. Kun hän sitten tuli sen suuren vesisäiliön luo, joka on Seekussa, hän kysyi ja sanoi: "Missä ovat Samuel ja Daavid?" Hänelle vastattiin: "He ovat Raaman Naajotissa."
Kun hän oli menossa sinne, Raaman Naajotiin, Jumalan Henki tuli häneenkin, niin että hän kulki profetoiden, kunnes tuli Raaman Naajotiin.
Hänkin riisui vaatteensa ja profetoi Samuelin edessä. Hän kaatui maahan ja makasi alastomana koko sen päivän ja koko sen yön. Sen tähden on tapana sanoa: "Onko Saulkin profeettojen joukossa?"