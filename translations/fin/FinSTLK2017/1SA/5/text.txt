Kun filistealaiset olivat ryöstäneet Jumalan arkin, he veivät sen Eben-Eseristä Asdodiin.
Filistealaiset ottivat Jumalan arkin ja veivät sen Daagonin temppeliin ja asettivat sen Daagonin rinnalle.
Kun asdodilaiset nousivat varhain seuraavana päivänä, katso: Daagon makasi kasvoillaan maassa Herran arkin edessä. Mutta he ottivat Daagonin ja asettivat sen takaisin paikoilleen.
Kun he taas nousivat varhain seuraavana aamuna, niin katso: Daagon makasi kasvoillaan maassa Herran arkin edessä, mutta Daagonin pää ja molemmat kädet olivat katkaistuina kynnyksellä, ja ainoastaan [muuta] Daagonia oli siinä jäljellä.
Sen tähden eivät Daagonin papit eikä kukaan, joka menee Daagonin temppeliin, astu Daagonin kynnykselle Asdodissa vielä tänäkään päivänä.
Herran käsi painoi asdodilaisia, ja hän tuhosi heitä. Hän löi heitä paiseilla, sekä Asdodia että sen aluetta.
Kun Asdodin miehet näkivät, miten oli, he sanoivat: "Älköön Israelin Jumalan arkki jääkö luoksemme, sillä hänen kätensä on käynyt raskaaksi meille ja jumalallemme Daagonille."
He lähettivät sanan ja kokosivat kaikki filistealaiset ruhtinaat luokseen ja sanoivat: "Mitä teemme Israelin Jumalan arkille?" He vastasivat: "Israelin Jumalan arkki siirtyköön Gatiin." He siirsivät Israelin Jumalan arkin sinne.
Kun he olivat siirtäneet sen sinne, kohtasi Herran käsi kaupunkia ja sai aikaan suuren hämmingin: hän löi kaupungin asukkaita, sekä pieniä että suuria, niin että heihin puhkesi paiseita.
Silloin he lähettivät Jumalan arkin Ekroniin. Kun Jumalan arkki tuli Ekroniin, huusivat ekronilaiset sanoen: "He ovat siirtäneet Israelin Jumalan arkin tänne luokseni surmaamaan minut ja kansani."
He lähettivät sanan ja kokosivat kaikki filistealaisten ruhtinaat ja sanoivat: "Lähettäkää Israelin Jumalan arkki pois, ja palatkoon se kotiinsa älköönkä se enää surmatko minua ja kansaani." Sillä surma oli saattanut koko kaupungin hämminkiin. Jumalan käsi painoi sitä kovasti.
Ne asukkaat, jotka eivät olleet kuolleet, olivat paiseilla lyötyjä, ja huuto nousi kaupungista ylös taivaaseen.