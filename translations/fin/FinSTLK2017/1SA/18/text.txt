Kun hän [Daavid] oli lakannut puhumasta Saulin kanssa, kiintyi Joonatan kaikesta sielustaan Daavidiin, ja Joonatan rakasti häntä kuin omaa sieluaan.
Saul otti hänet sinä päivänä luokseen eikä sallinut hänen enää palata isänsä kotiin.
Joonatan teki liiton Daavidin kanssa, sillä hän rakasti häntä kuin omaa sieluaan.
Joonatan riisui viitan, joka hänellä oli yllään, ja antoi sen Daavidille, ja samoin takkinsa, vieläpä miekkansa, jousensa ja vyönsä.
Daavid lähti, minne vain Saul hänet lähetti, ja hän menestyi. Niin Saul asetti hänet sotamiesten päälliköksi, ja se oli mieleen kaikelle kansalle ja myös Saulin palvelijoille.
Kun he olivat tulossa, silloin kun Daavid palasi takaisin surmattuaan filistealaisen, menivät naiset kaikista Israelin kaupungeista laulaen ja karkeloiden kuningas Saulia vastaan, riemuiten, tamburiineja ja symbaaleja lyöden.
Karkeloivat naiset virittivät laulun ja sanoivat: "Saul voitti tuhat, mutta Daavid kymmenentuhatta."
Saul vihastui kovin, sillä hän pani puheen pahakseen, ja sanoi: "Daavidille he antavat kymmenen tuhatta, ja minulle he antavat tuhat. Nyt häneltä puuttuu enää vain kuninkuus."
Saul katsoi karsain silmin Daavidia siitä päivästä alkaen.
Seuraavana päivänä Jumalan lähettämä paha henki valtasi Saulin, niin että hän profetoi kotonaan, mutta Daavid soitteli, niin kuin muulloinkin joka päivä, ja Saulilla oli kädessään keihäs.
Niin Saul heitti keihään ja ajatteli: "Minä keihästän Daavidin seinään." Mutta Daavid väisti häntä kaksi kertaa.
Saul pelkäsi Daavidia, koska Herra oli hänen kanssaan, mutta oli poistunut Saulista.
Sen tähden Saul toimitti hänet pois luotaan ja teki hänet tuhannenpäämieheksi. Niin hän lähti ja tuli väen edellä.
Daavid menestyi kaikilla teillään, ja Herra oli hänen kanssaan.
Kun Saul näki, että hänellä oli niin suuri menestys, rupesi hän häntä kammoamaan.
Mutta koko Israel ja Juuda rakasti Daavidia, koska hän lähti ja tuli heidän edellään.
Saul sanoi Daavidille: "Katso, vanhimman tyttäreni, Meerabin, annan sinulle vaimoksi. Ole vain urhoollinen ja käy Herran sotia." Sillä Saul ajatteli: "Minun käteni älköön sattuko häneen, vaan sattukoon häneen filistealaisten käsi."
Mutta Daavid vastasi Saulille: "Mikä minä olen, mikä on minun elämäni ja mikä on isäni suku Israelissa, että tulisin kuninkaan vävyksi?"
Kun aika tuli, että Saulin tytär Meerab oli annettava Daavidille, annettiinkin hänet vaimoksi meholalaiselle Adrielille.
Mutta Saulin tytär Miikal rakasti Daavidia. Kun se ilmoitettiin Saulille, se oli hänelle mieleen.
Sillä Saul ajatteli: "Minä annan hänet Daavidille, että hän tulisi hänelle ansaksi ja filistealaisten käsi sattuisi häneen." Saul sanoi Daavidille: "Nyt voit toisen kerran tulla vävykseni."
Sitten Saul käski palvelijoitaan: "Puhukaa salaa Daavidille näin: 'Katso, kuningas on mieltynyt sinuun, ja kaikki hänen palvelijansa rakastavat sinua. Sinun on nyt tultava kuninkaan vävyksi.'"
Saulin palvelijat puhuivat nämä sanat Daavidille. Mutta Daavid sanoi: "Onko teidän mielestänne niin pieni asia tulla kuninkaan vävyksi? Minähän olen köyhä ja halpa mies."
Saulin palvelijat ilmoittivat hänelle tämän, sanoen: "Näin on Daavid puhunut."
Niin Saul sanoi: "Sanokaa Daavidille näin: 'Kuningas ei halua muuta morsiamenhintaa kuin sata filistealaisten esinahkaa, että kuninkaan vihollisille kostettaisiin.'" Sillä Saul ajatteli kaataa Daavidin filistealaisten käden kautta.
Kun hänen palvelijansa ilmoittivat tämän Daavidille, Daavidia miellytti tulla näin kuninkaan vävyksi. Ennen kuin määräaika oli kulunut umpeen,
Daavid nousi ja lähti miehineen ja kaatoi filistealaisia kaksisataa miestä. Daavid toi heidän esinahkansa, täyden määrän, kuninkaalle, tullakseen kuninkaan vävyksi. Silloin Saul antoi tyttärensä Miikalin hänelle vaimoksi.
Saul näki ja ymmärsi, että Herra oli Daavidin kanssa, ja Saulin tytär Miikal rakasti häntä.
Saul pelkäsi vielä enemmän Daavidia, ja Saulista tuli koko loppuiäkseen Daavidin vihamies.
Mutta filistealaisten ruhtinaat lähtivät sotaan, ja niin usein kuin he lähtivät sotaan, oli Daavidilla suurempi menestys kuin kaikilla muilla Saulin palvelijoilla, niin että hänen nimensä tuli sangen kuuluisaksi.