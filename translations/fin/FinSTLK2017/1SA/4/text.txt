ja Samuelin sana tuli koko Israelille. Israel lähti sotaan filistealaisia vastaan ja leiriytyi Eben-Eserin luo, mutta filistealaiset olivat leiriytyneet Afekiin.
Filistealaiset asettuivat sotarintaan Israelia vastaan, ja taistelu levisi laajalle, ja filistealaiset voittivat Israelin ja surmasivat taistelukentällä noin neljätuhatta miestä.
Kun kansa tuli leiriin, Israelin vanhimmat sanoivat: "Minkä tähden Herra antoi tänä päivänä filistealaisten voittaa meidät? Ottakaamme Herran liitonarkki Siilosta luoksemme, tulkoon se keskellemme pelastamaan meidät vihollistemme käsistä."
Kansa lähetti sanan Siiloon, ja sieltä tuotiin Herran Sebaotin liitonarkki, hänen, jonka valtaistuinta kerubit kannattavat, ja Eelin kaksi poikaa, Hofni ja Piinehas, seurasivat sieltä Jumalan liitonarkkia.
Kun sitten Herran liitonarkki tuli leiriin, koko Israel nosti suuren riemuhuudon, niin että maa tömisi.
Kun filistealaiset kuulivat riemuhuudon, he sanoivat: "Mitä tuo suuri riemuhuuto on heprealaisten leirissä?" He saivat tietää, että leiriin oli tullut Herran arkki.
Filistealaiset pelästyivät, sillä he sanoivat: "Jumala on tullut leiriin." He sanoivat: "Voi meitä! Tällaista ei ole milloinkaan ennen tapahtunut.
Voi meitä! Kuka pelastaa meidät tämän voimallisen jumalan kädestä? Tämähän on se jumala, joka löi egyptiläisiä kaikkinaisilla vaivoilla erämaassa.
Rohkaiskaa mielenne ja olkaa miehiä, filistealaiset, ettette joutuisi palvelemaan heprealaisia, niin kuin he ovat palvelleet teitä. Olkaa miehiä ja taistelkaa."
Filistealaiset ryhtyivät taisteluun, ja Israel voitettiin, niin että he pakenivat kukin majalleen, ja tappio oli hyvin suuri: Israelista kaatui kolmekymmentä tuhatta jalkamiestä.
Jumalan arkki ryöstettiin, ja Eelin kaksi poikaa, Hofni ja Piinehas, saivat surmansa.
Eräs benjaminilainen mies juoksi rintamalta ja tuli samana päivänä Siiloon takki reväistynä ja multaa pään päällä.
Kun hän saapui sinne, Eeli istui istuimellaan tien vieressä tähystellen, sillä hänen sydämensä oli levoton Jumalan arkin tähden. Kun mies tuli ja kertoi kaupungissa tapahtumasta, koko kaupunki puhkesi valittamaan.
Kun Eeli kuuli valitushuudon, hän kysyi: "Mikä meteli tämä on?" Mies riensi sinne ja kertoi sen Eelille.
Eeli oli yhdeksänkymmentä kahdeksan vuotta vanha, ja hänen silmissään oli kaihi, niin ettei hän voinut nähdä.
Mies sanoi Eelille: "Minä tulen rintamalta, olen tänä päivänä paennut rintamalta." Hän kysyi: "Miten ovat asiat, poikani?"
Sanansaattaja vastasi ja sanoi: "Israel on paennut filistealaisia, ja kansan mieshukka on suuri. Myös molemmat poikasi, Hofni ja Piinehas, ovat saaneet surmansa, ja Jumalan arkki on ryöstetty."
Kun hän mainitsi Jumalan arkin, Eeli kaatui istuimeltaan taaksepäin portin viereen, taittoi niskansa ja kuoli, sillä hän oli vanha ja painava mies. Hän oli ollut tuomarina Israelissa neljäkymmentä vuotta.
Hänen miniänsä, Piinehaan vaimo, oli viimeisillään raskaana. Kun hän kuuli sanoman Jumalan arkin ryöstöstä ja appensa ja miehensä kuolemasta, hän vaipui maahan ja synnytti, sillä poltot yllättivät hänet.
Kun hän silloin oli kuolemaisillaan, sanoivat vaimot, jotka seisoivat hänen luonaan: "Älä pelkää, sillä sinä olet synnyttänyt pojan." Mutta hän ei vastannut mitään eikä välittänyt siitä,
vaan nimitti pojan Iikabodiksi ja sanoi: "Kunnia on mennyt Israelilta" – hän tarkoitti Jumalan arkin ryöstöä sekä appeaan ja miestään.
Hän sanoi: "Kunnia on mennyt Israelilta", koska Jumalan arkki oli ryöstetty.