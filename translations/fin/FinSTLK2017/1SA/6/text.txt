Herran arkki oli ollut filistealaisten maassa seitsemän kuukautta.
Filistealaiset kutsuivat papit ja tietäjät ja sanoivat: "Mitä teemme Herran arkille? Antakaa meidän tietää, millä tavalla lähettäisimme sen kotiinsa."
He vastasivat: "Jos te lähetätte Israelin Jumalan arkin pois, älkää lähettäkö sitä tyhjin käsin, vaan antakaa hänelle hyvitys. Silloin te tulette terveiksi ja saatte tietää, minkä tähden hänen kätensä ei heltiä teistä."
Mutta he kysyivät: "Millainen hyvitys meidän on annettava hänelle?" He vastasivat: "Viisi kultaista paisetta ja viisi kultahiirtä, yhtä monta, kuin on filistealaisten ruhtinasta, sillä sama vitsaus on kohdannut kaikkia, myös teidän ruhtinaitanne.
Tehkää siis kuvat paiseistanne, samoin hiiristänne, jotka hävittävät maata, ja antakaa kunnia Israelin Jumalalle. Kenties hän silloin hellittää kätensä teistä, jumalistanne ja maastanne.
Miksi paadutatte sydämenne, niin kuin egyptiläiset ja farao paaduttivat sydämensä? Eivätkö he, sitten kun hän oli näyttänyt heille voimansa, päästäneet israelilaisia menemään?
Tehkää nyt uudet vaunut ja ottakaa kaksi imettävää lehmää, joiden niskassa ei ole ollut iestä, ja valjastakaa lehmät vaunujen eteen, mutta ajakaa vasikat kotiin pois niiden perästä.
Ottakaa Herran arkki ja asettakaa se vaunuihin ja pankaa ne kultaesineet, jotka annatte hänelle hyvitykseksi, lippaaseen sen viereen, ja lähettäkää se menemään.
Sitten katsokaa: jos se menee omaa aluettaan kohti ylös Beet-Semekseen, niin se on tuottanut meille tämän suuren onnettomuuden. Mutta jos ei, niin tiedämme, ettei hänen kätensä ole meihin koskenut. Se on silloin tapahtunut meille sattumalta."
Miehet tekivät niin. He ottivat kaksi imettävää lehmää ja valjastivat ne vaunujen eteen, mutta niiden vasikat he jättivät kotiin.
He panivat Herran arkin vaunuihin sekä lippaan, kultahiiret ja paiseittensa kuvat.
Lehmät menivät suoraan Beet-Semestä kohden. Ne kulkivat koko ajan samaa tietä poikkeamatta oikealle tai vasemmalle ja ammuivat lakkaamatta. Filistealaisten ruhtinaat seurasivat niitä Beet-Semeksen alueelle asti.
Mutta Beet-Semeksessä oltiin leikkaamassa vehnää laaksossa. Kun he nostivat silmänsä, he näkivät arkin ja ilahtuivat sen nähdessään.
Vaunut tulivat beet-semekseläisen Joosuan pellolle ja pysähtyivät sinne. Siellä oli suuri kivi. He hakkasivat vaunut polttopuiksi ja uhrasivat lehmät polttouhriksi Herralle.
Leeviläiset nostivat maahan Herran arkin ja sen vieressä olevan lippaan, jossa kultaesineet olivat, ja panivat ne suurelle kivelle. Beet-Semeksen miehet uhrasivat sinä päivänä Herralle polttouhreja ja teurasuhreja.
Katseltuaan tätä nuo filistealaisten viisi ruhtinasta palasivat samana päivänä Ekroniin.
Nämä ovat ne kultapaiseet, jotka filistealaiset antoivat Herralle hyvitykseksi: yksi Asdodin puolesta, yksi Gassan puolesta, yksi Askelonin puolesta, yksi Gatin puolesta ja yksi Ekronin puolesta.
Kultahiiriä taas oli yhtä monta, kuin oli kaikkiaan filistealaisten kaupunkeja viidellä ruhtinaalla, sekä varustettuja kaupunkeja että linnoittamattomia kyliä, suureen kiveen asti, jolle he laskivat Herran arkin ja joka on vielä tänäkin päivänä beet-semekseläisen Joosuan pellolla.
Mutta Herra surmasi Beet-Semeksen miehiä sen tähden, että he olivat katsoneet Herran arkkiin. Hän surmasi kansasta seitsemänkymmentä miestä, viisikymmentä päämiestä. Kansa suri, että Herra oli surmannut niin paljon kansaa.
Beet-Semeksen miehet sanoivat: "Kuka voi kestää Herran, tämän pyhän Jumalan, edessä? Kenen luo hän menee meidän luotamme?"
He lähettivät sanansaattajat Kirjat-Jearimin asukkaiden luo sanomaan: "Filistealaiset ovat tuoneet Herran arkin takaisin. Tulkaa tänne ja viekää se luoksenne."