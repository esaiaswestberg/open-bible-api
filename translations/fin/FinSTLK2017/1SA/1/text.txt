Raamataim-Soofimissa, Efraimin vuoristossa, oli mies, nimeltä Elkana, Jerohamin poika, joka oli Elihun poika, joka Toohun poika, joka Suufin poika, efratilainen.
Hänellä oli kaksi vaimoa. Toisen nimi oli Hanna, ja toisen nimi oli Peninna. Peninnalla oli lapsia, mutta Hanna oli lapseton.
Mies meni joka vuosi kaupungistaan Siiloon rukoilemaan Herraa Sebaotia ja uhraamaan hänelle. Siellä oli kaksi Eelin poikaa, Hofni ja Piinehas, Herran pappeina.
Elkana uhrasi eräänä päivänä. Hänellä oli tapana antaa vaimolleen Peninnalle ja kaikille tämän pojille ja tyttärille uhrista määräosat.
Mutta Hannalle hän antoi kaksinkertaisen osan, sillä hän rakasti Hannaa, vaikka Herra oli sulkenut hänen kohtunsa.
Hänen kilpailijattarensa kiusasi häntä kiusaamistaan ärsyttääkseen häntä, koska Herra oli sulkenut Hannan kohdun.
Näin tapahtui joka vuosi, niin usein kuin hän meni ylös Herran huoneeseen. Niinpä Peninna nytkin kiusasi Hannaa, ja Hanna itki eikä syönyt mitään.
Hänen miehensä Elkana sanoi hänelle: "Hanna, mitä itket, miksi et syö ja miksi olet noin apealla mielellä? Enkö minä ole sinulle enemmän kuin kymmenen poikaa?"
Kun he olivat syöneet ja juoneet Siilossa ja pappi Eeli istui istuimellaan Herran temppelin ovenpielessä, Hanna nousi,
rukoili Herraa mieli murheellisena, itki katkerasti
ja teki lupauksen sanoen: "Herra Sebaot, jos katsot palvelijattaresi kurjuutta, muistat minua etkä unohda palvelijatartasi, vaan annat palvelijattarellesi miespuolisen perillisen, niin annan hänet Herralle hänen koko elinajakseen, eikä partaveitsi ole koskettava hänen päätään."
Kun hän kauan rukoili Herran edessä, tarkkaili Eeli hänen suutaan,
sillä Hanna puhui sydämessään ja ainoastaan hänen huulensa liikkuivat, mutta ääntä häneltä ei kuulunut. Eeli luuli, että hän oli juovuksissa.
Eeli sanoi hänelle: "Kuinka kauan sinä olet siinä juovuksissa? Haihduta humalasi."
Mutta Hanna vastasi ja sanoi: "Ei, herrani, minä olen murheen raskauttama nainen. Viiniä ja väkijuomaa en ole juonut, vaan vuodatin sydämeni Herran eteen.
Älä pidä palvelijatartasi kelvottomana naisena, sillä tuskani ja suruni suuruuden tähden olen näin kauan puhunut."
Eeli vastasi ja sanoi: "Mene rauhaan, Israelin Jumala antakoon sinulle, mitä olet häneltä pyytänyt."
Hän sanoi: "Salli palvelijattaresi saada armo silmiesi edessä." Nainen meni pois, söi eikä enää näyttänyt murheelliselta.
Varhain seuraavana aamuna he nousivat ja kumartaen rukoilivat Herran edessä. Sitten he palasivat ja tulivat kotiinsa Raamaan. Elkana yhtyi vaimoonsa Hannaan, ja Herra muisti tätä.
Tapahtui joidenkin päivien kuluttua, että Hanna tuli raskaaksi ja synnytti pojan ja antoi hänelle nimen Samuel, sanoen: "Herralta olen hänet pyytänyt."
Sitten hänen miehensä Elkana, ja koko hänen perheensä lähti uhraamaan Herralle jokavuotista teurasuhria ja lupausuhriaan,
mutta Hanna ei lähtenyt, vaan sanoi miehelleen: "Kun poika on vieroitettu, vien hänet sinne, että hän tulee Herran kasvojen eteen ja saa jäädä sinne ainiaaksi."
Hänen miehensä Elkana sanoi hänelle: "Tee, kuten hyväksi näet, jää kotiin, kunnes olet hänet vieroittanut. Herra vahvistakoon sanansa." Vaimo jäi kotiin ja imetti poikaansa, kunnes hän vieroitti tämän.
Mutta kun hän oli hänet vieroittanut, hän vei hänet kanssaan ottaen mukaansa kolme härkää, yhden eefa-mitan jauhoja ja leilin viiniä. Hän toi hänet Herran huoneeseen Siiloon. Mutta poika oli vielä pieni.
Teurastettuaan härän he toivat pojan Eelin luo.
Hanna sanoi: "Oi, herrani, niin totta kuin sinä elät, herrani, minä olen se vaimo, joka seisoin tässä sinun luonasi rukoillen Herraa.
Tätä poikaa rukoilin, ja Herra antoi minulle, mitä häneltä pyysin.
Minäkin annan hänet Herralle kaikiksi elinpäivikseen. Hän olkoon Herralle annettu." Ja hän rukoili siellä Herraa.