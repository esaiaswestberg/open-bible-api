Daavidille ilmoitettiin: "Katso, filistealaiset ovat taistelemassa Kegilaa vastaan ja ryöstävät puimatantereita."
Daavid kysyi Herralta: "Lähdenkö ja lyönkö nämä filistealaiset maahan?" Herra vastasi Daavidille: "Mene, lyö filistealaiset maahan ja pelasta Kegila."
Mutta Daavidin miehet sanoivat hänelle: "Mehän elämme pelossa jo täällä Juudassa. Menisimmekö vielä Kegilaan filistealaisten taistelurivejä vastaan?"
Daavid kysyi taas Herralta, ja Herra vastasi hänelle ja sanoi: "Nouse ja mene alas Kegilaan. Sillä minä annan filistealaiset käsiisi."
Daavid meni miehineen Kegilaan ja ryhtyi taisteluun filistealaisia vastaan ja kuljetti heidän karjansa pois ja tuotti heille suuren tappion. Näin Daavid pelasti Kegilan asukkaat.
Kun Ebjatar, Ahimelekin poika, pakeni Daavidin luo Kegilaan, seurasi kasukka hänen mukanaan.
Saulille ilmoitettiin, että Daavid oli mennyt Kegilaan. Saul sanoi: "Jumala on jättänyt hänet käsiini, sillä hän on itse sulkenut itsensä sisälle, kun on mennyt kaupunkiin, jossa on ovet ja salvat."
Saul kuulutti kaiken kansan sotaan menemään alas Kegilaan piirittämään Daavidia ja hänen miehiään.
Kun Daavid sai tietää, että Saul suunnitteli hänelle tuhoa, hän sanoi pappi Ebjatarille: "Tuo tänne kasukka."
Silloin Daavid sanoi: "Herra, Israelin Jumala! Palvelijasi on kuullut, että Saul aikoo tulla Kegilaan hävittämään kaupungin takiani.
Luovuttavatko Kegilan miehet minut hänen käsiinsä? Tuleeko Saul, kuten palvelijasi on kuullut? Herra, Israelin Jumala, ilmoita se palvelijallesi." Herra vastasi: "Tulee."
Daavid kysyi vielä: "Luovuttavatko Kegilan miehet minut ja mieheni Saulin käsiin?" Herra vastasi: "Luovuttavat."
Niin Daavid nousi miehineen, joita oli noin kuusisataa miestä, ja he lähtivät Kegilasta ja kuljeskelivat paikasta toiseen. Mutta kun Saulille kerrottiin, että Daavid oli päässyt pakoon Kegilasta, hän ei lähtenyt matkaan.
Sitten Daavid oleskeli erämaassa vuorten huipuilla. Hän oleskeli Siifin erämaan vuoristossa. Niin Saul etsi häntä kaiken aikaa, mutta Jumala ei antanut häntä tämän käsiin.
Daavid huomasi, että Saul oli lähtenyt väijymään hänen henkeään, ja Daavid oli Hooreksessa, Siifin erämaassa.
Saulin poika Joonatan nousi ja meni Daavidin luo Hoorekseen ja rohkaisi häntä Jumalassa.
Hän sanoi hänelle: "Älä pelkää. Sillä isäni Saulin käsi ei ole löytävä sinua, vaan sinusta tulee Israelin kuningas, ja minä tulen olemaan lähinnä sinua. Myös isäni Saul tietää sen kyllä."
He molemmat tekivät liiton Herran edessä. Daavid jäi Hoorekseen, mutta Joonatan palasi kotiinsa.
Siifiläisiä meni Saulin luo Gibeaan, ja he sanoivat: "Daavid piileskelee meillä päin, vuorten huipuilla Hooreksessa, Gibeat-Hakilassa, joka on Jesimasta etelään.
Tule nyt sinne, kuningas, milloin vain haluat tulla. Me kyllä luovutamme hänet kuninkaan käsiin."
Saul sanoi: "Herra siunatkoon teitä, kun te säälitte minua.
Menkää, pitäkää häntä vielä silmällä, tiedustelkaa ja katsokaa, missä paikassa hänen jalkansa liikkuu ja kuka hänet on siellä nähnyt. Sillä minulle on sanottu, että hän on hyvin kavala.
Katsokaa ja tiedustelkaa kaikki piilopaikat, joihin hän voi piiloutua. Palatkaa luokseni ja tuokaa varmat tiedot, niin lähden kanssanne. Jos hän on tässä maassa, etsin hänet kaikkien Juudan sukujen seasta."
He nousivat ja menivät Siifiin Saulin edellä. Mutta Daavid miehineen oli Maaonin erämaassa, aromaassa, kallioerämaasta etelään.
Kun Saul miehineen meni etsimään Daavidia, ilmoitettiin se tälle, ja hän laskeutui eräälle kalliolle ja jäi Maaonin erämaahan. Kun Saul kuuli sen, hän lähti ajamaan Daavidia takaa Maaonin erämaahan.
Saul kulki vuoren toista puolta ja Daavid miehineen vuoren toista puolta. Kun Daavid riensi pakoon Saulin tieltä ja Saul miehineen oli kiertämässä Daavidia ja hänen miehiään ottaakseen heidät kiinni,
tuli sanansaattaja Saulin luo ja sanoi: "Tule nopeasti, sillä filistealaiset ovat hyökänneet maahan."
Saul lakkasi ajamasta takaa Daavidia ja lähti filistealaisia vastaan. Siitä paikka sai nimekseen Mahlekotin kallio.