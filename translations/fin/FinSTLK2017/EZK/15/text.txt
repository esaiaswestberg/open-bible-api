Minulle tuli tämä Herran sana, ja se kuului:
"Ihmislapsi, miksi viinipuu on parempi kuin kaikki muut puut, tuo köynnös, joka on metsän puiden seassa?
Otetaanko siitä puuta mihinkään tarkoitukseen? Tehdäänkö siitä tappiakaan, johon ripustetaan kaikkea tavaraa?
Katso, se annetaan tulen kulutettavaksi. Sen molemmat päät on tuli kuluttanut, ja sen keskiosa hiiltynyt. Kelpaako se tarve-esineeksi?
Katso, silloinkaan, kun se oli ehjä, siitä ei voinut valmistaa tarve-esinettä, saati sitten, kun tuli sen kulutti ja se hiiltyi – silloinko siitä tehtäisiin tarve-esine?
Sen tähden, näin sanoo Herra, Herra: Niin kuin metsän puiden seassa käy viinipuulle, jonka olen antanut tulen kulutettavaksi, niin annan käydä myös Jerusalemin asukkaille.
Käännän kasvoni heitä vastaan. Tulesta he ovat päässeet, mutta tuli heidät kuluttaa. Niin tulette tietämään, että minä olen Herra, kun käännän kasvoni heitä vastaan.
Teen maan autioksi, koska he ovat olleet uskottomat; sanoo Herra, Herra."