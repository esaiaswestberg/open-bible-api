Hän vei minut temppelisaliin ja mittasi pilasterit. Ne olivat kuusi kyynärää leveitä kummallakin puolella: ilmestysmajan leveys.
Oviaukko oli kymmenen kyynärää leveä, ja oviaukon sivuseinät kummallakin puolella olivat viisi kyynärää. Hän mittasi temppelisalin pituuden: neljäkymmentä kyynärää, ja leveyden: kaksikymmentä kyynärää.
Hän meni sisimpään ja mittasi oviaukon pilasterin: kaksi kyynärää, oviaukon: kuusi kyynärää, ja oviaukon leveyden: seitsemän kyynärää.
Hän mittasi sen pituuden, joka oli kaksikymmentä kyynärää, ja leveyden: kaksikymmentä kyynärää temppelisalin puolelta. Hän sanoi minulle: "Tämä on kaikkeinpyhin."
Sitten hän mittasi temppelin seinän: kuusi kyynärää, ja sivukammion leveyden, joka oli neljä kyynärää, yltympäri temppelin.
Sivukammioita oli: kolme sivukammiota päällekkäin, kolmeenkymmeneen kertaan. Ne kulkivat ympäri sen temppeliseinän varassa, joka oli sivukammioihin päin, niin että pysyivät siinä kiinni, mutta ne eivät olleet kiinnitetyt temppeliseinän sisään.
Sivukammiot olivat aina sitä leveämpiä kiertäessään, mitä ylempänä ne olivat, sillä temppelin ympäryskammiot ulottuivat ylemmäksi ja ylemmäksi ympäri temppelin, ollen siten ylhäällä leveämmät sisäänpäin. Alakerrasta noustiin yläkertaan keskikerroksen kautta.
Näin, että temppelillä oli koroke ympäriinsä: sivukammioiden perustukset, koko ruovon korkuiset, kuusi kyynärää, reunustaan asti.
Sivukammioiden ulkoseinän paksuus oli viisi kyynärää; yhtä leveä oli avoin tila sivukammiorakennuksen ääressä, joka kuului temppeliin.
Välimatkaa pihakammiorakennuksiin oli kaksikymmentä kyynärää leveälti ympäri temppelin – yltympäri.
Sivukammioista vei ovi avoimeen tilaan: yksi ovi pohjoista kohden ja toinen ovi etelää kohden. Avoimen tilan leveys oli viisi kyynärää yltympäri.
Rakennus, joka oli eristetyn alueen laidassa lännen puoleisella sivulla, oli seitsemänkymmentä kyynärää leveä. Rakennuksen seinän paksuus oli viisi kyynärää, ympäriinsä, ja sen pituus oli yhdeksänkymmentä kyynärää.
Hän mittasi temppelin: pituus oli sata kyynärää, sekä eristetyn alueen ja rakennuksen seinineen: pituus sata kyynärää.
Temppelin etupuolen ja eristetyn alueen leveys itään päin oli sata kyynärää.
Sitten hän mittasi sen rakennuksen pituuden, joka oli eristetyn alueen laidassa, sen takana, sekä sen käytävät, kummallakin puolella: sata kyynärää; ja sisemmän temppelisalin, esipihan eteiset,
kynnykset, sisäänpäin avartuvat ikkunat, käytävät niiden kolmen ympärillä – kynnyksen edessä oli puulaudoitus yltympäri – ja välin maasta ikkuna-aukkoihin. Ikkuna-aukot olivat peitetyt.
Oviaukkojen yläpuolelta lähtien sekä sisempään temppeliin asti että ulos asti, koko seinällä yltympäri, sisä- ja ulkopuolella, olivat mitatut alat,
ja niihin oli tehty kerubeja ja palmuja, palmu aina kahden kerubin väliin. Kullakin kerubilla oli kahdet kasvot:
ihmisen kasvot palmuun päin toisaalle ja leijonan kasvot palmuun päin toisaalle. Niin oli tehty koko temppelissä yltympäri:
maasta alkaen ja aina oviaukkojen yläpuolelle oli tehty kerubeja ja palmuja, samoin temppelisalin seinälle.
Temppelisalissa oli nelikulmaiset ovenpielet. Mutta pyhimmän edessä näkyi
ikään kuin alttari, puinen, kolme kyynärää korkea, ja sen pituus oli kaksi kyynärää. Siinä oli nurkkaukset, ja sen jalusta ja seinät olivat puuta. Hän sanoi minulle: "Tämä on pöytä, joka on Herran edessä
Sekä temppelisalissa että pyhimmässä oli kaksoisovet.
Ovissa oli kaksi ovipuoliskoa, kaksi kääntyvää ovipuoliskoa: kumpaisessakin ovessa oli kaksi ovipuoliskoa.
Niihin, temppelisalin oviin, oli tehty kerubeja ja palmuja, samoin kuin oli tehty seiniin. Ulkona, eteisen edessä, oli puinen porraskatos.
Eteisen sivuseinissä, kummallakin puolella, oli sisäänpäin avartuvia ikkuna-aukkoja ja palmuja, samoin temppelin sivukammioissa ja porraskatoksissa.