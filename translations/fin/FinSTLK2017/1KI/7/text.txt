Mutta omaa linnaansa Salomo rakensi kolmetoista vuotta, kunnes sai koko linnansa valmiiksi.
Hän rakensi talon Libanonin metsästä [tuoduista puista], sata kyynärää pitkän, viisikymmentä kyynärää leveän ja kolmekymmentä kyynärää korkean, kolmen setripylväsrivin varaan, ja pylväiden päällä oli veistetyt setriset ansaat.
Siinä oli setripuukatto sivukammioiden päällä, jotka olivat pylväiden varassa. Pylväitä oli yhteensä neljäkymmentä viisi, viisitoista kussakin rivissä.
Ikkunoita oli siinä kolmessa rivissä, ja valoaukot olivat vastakkain, aina kolme ja kolme.
Kaikki oviaukot ja valoaukot olivat nelikulmaiset. Oviaukot olivat vastakkain, aina kolme ja kolme.
Hän rakensi myös pylvässalin, viisikymmentä kyynärää pitkän ja kolmekymmentä kyynärää leveän, ja sen eteen eteisen pylväineen sekä pylväiden eteen porraskatoksen.
Sitten hän teki valtaistuinsalin, jossa hän jakoi oikeutta, oikeussalin. Se oli laudoitettu sisältä setripuulla lattiasta kattoon asti.
Hänen linnansa, jossa hän itse asui, oli toisella esipihalla, salin takana, ja oli rakennettu samalla tavalla. Salomo teki myös faraon tyttärelle, jonka hän oli nainut, palatsin, samanlaisen kuin sali.
Kaikki nämä olivat rakennetut kallisarvoisista, mitan mukaan hakatuista ja sisältä ja ulkoa sahalla sahatuista kivistä perustuksesta räystäisiin asti, samoin ulkopuolella suureen esipihaan saakka.
Perustus oli laskettu kallisarvoisista kivistä, suurista kivistä, kymmenkyynäräisistä ja kahdeksankyynäräisistä kivistä.
Sen päällä oli kallisarvoisia, mitan mukaan hakattuja kiviä sekä setripuuta.
Suuren esipihan muurissa oli ympäriinsä aina rinnakkain kolme kivikertaa hakattuja kiviä ja yksi hirsikerta veistettyjä setrihirsiä. Samoin oli rakennettu Herran temppelin sisemmän esipihan muuri ja myös palatsin eteisen esipihan muuri.
Kuningas Salomo lähetti noutamaan Hiiramin Tyyrosta.
Hän oli leskivaimon poika Naftalin sukukunnasta, ja hänen isänsä oli ollut tyyrolainen vaskiseppä. Hän oli täynnä taitoa, ymmärrystä ja tietoa, niin että hän kykeni valmistamaan kaikenlaisia vaskitöitä. Hän saapui kuningas Salomon luo ja valmisti kaikki hänen työnsä.
Hän teki vaskesta kaksi pylvästä. Toinen pylväs oli kahdeksantoista kyynärää korkea, ja kaksitoista kyynärää pitkä nauha ulottui toisen pylvään ympäri.
Hän teki myös kaksi pylväänpäätä, vaskesta valettua, pylväiden päähän pantavaksi. Kummankin pylväänpään korkeus oli viisi kyynärää.
Verkon kaltaisia ristikkokoristeita, ketjun kaltaisia riippukoristeita, oli pylväänpäissä, jotka olivat pylväiden päässä, seitsemän kummassakin pylväänpäässä.
Hän teki granaattiomenia kahteen riviin toisen ristikkokoristeen päälle ympäriinsä peittämään pylväänpäät, jotka olivat pylväiden päässä, ja samoin hän teki niitä toiseen pylväänpäähän.
Pylväänpäät, jotka olivat pylväiden päässä eteisessä, olivat liljan muotoiset, nelikyynäräiset.
Pylväänpäissä, ylhäällä kahden pylvään päässä, olivat kuperat alaosat, joihin ristikkokoriste ei ulottunut. Granaattiomenia oli kaksisataa, riveittäin yltympäri toisen pylväänpään päällä.
Hän pystytti pylväät temppelin eteisen eteen. Pylväälle, jonka hän pystytti oikealle puolelle, hän antoi nimen Jaakin, ja pylväälle, jonka hän pystytti vasemmalle puolelle, hän antoi nimen Booas.
Ylinnä pylväiden päällä oli liljan muotoinen sommitelma. Niin päättyi pylväiden valmistus.
Hän teki myös meren, valetun, kymmenen kyynärää leveän reunasta reunaan, ympäriinsä pyöreän ja viisi kyynärää korkean. Kolmekymmentä kyynärää pitkä mittanuora ulottui sen ympäri.
Sen reunan alla oli metsäkurpitsakoristeita, jotka kulkivat sen ympäri. Ne ympäröivät merta ympäriinsä, kymmenen joka kyynärällä. Metsäkurpitsakoristeet olivat kahdessa rivissä, valettuina meren kanssa yhteen.
Se seisoi kahdentoista naudan varassa, joista kolme oli käännettynä pohjoiseen, kolme länteen, kolme etelään ja kolme itään päin. Meri oli niiden yläpuolella, niiden varassa, ja kaikkien niiden pakarat olivat sisäänpäin.
Se oli kämmenen paksuinen, ja sen reuna oli maljan reunan kaltainen, puhjenneen liljan muotoinen. Se veti kaksituhatta bat-mittaa.
Hän teki myös kymmenen telinettä vaskesta. Kukin teline oli neljä kyynärää pitkä, neljä kyynärää leveä ja kolme kyynärää korkea.
Telineet olivat rakenteeltaan tällaiset: niissä oli kehäpienat, ja myös poikkitankojen välissä oli kehäpienat.
Kehäpienojen päällä, jotka olivat poikkitankojen välissä, oli leijonia, nautoja ja kerubeja, ja samoin poikkitankojen päällä, sekä ylhäällä että alhaalla. Leijonissa ja naudoissa oli takomalla tehtyjä punoskoristeita.
Kussakin telineessä oli neljä vaskipyörää ja vaskiakselit, ja niiden neljässä jalkapylväässä oli olkapää. Olkapäät olivat valetut altaan alle. Kunkin ulkopuolella oli punoskoristeita.
Telineen aukko oli olkapäiden sisäpuolella, ja sen reuna oli kyynärän korkuinen. Aukko oli pyöreä, jalustan tapaan tehty, puolitoistakyynäräinen. Myös aukon reunassa oli leikkauksia. Kehäpienat olivat nelikulmaiset eivätkä pyöreät.
Neljä pyörää oli kehäpienojen alla, ja pyörien pitimet olivat telineessä kiinni. Kukin pyörä oli puolitoista kyynärää korkea.
Pyörät olivat tehdyt kuin vaununpyörät, ja niiden pitimet, kehät, puolat ja navat olivat kaikki valetut.
Neljä olkapäätä oli kussakin telineessä, sen neljässä kulmassa. Olkapäät olivat yhtä telineen kanssa.
Ylinnä telineen päällä oli puolen kyynärän korkuinen laite, ympäriinsä pyöreä. Telineen pitimet ja kehäpienat olivat yhtä sen kanssa.
Sen kehäpienojen pintoihin hän kaiversi kerubeja, leijonia ja palmuja, niin paljon kuin kussakin oli tilaa, sekä punonnaiskoristeita yltympäri.
Hän teki kymmenen telinettä. Ne olivat kaikki valetut samalla tavalla, yhtä suuret ja yhdenmuotoiset.
Hän teki myös kymmenen vaskiallasta. Kukin allas veti neljäkymmentä bat-mittaa, ja kukin allas oli neljä kyynärää läpimitaltaan. Kullakin kymmenellä telineellä oli altaansa.
Hän asetti viisi telinettä temppelin oikealle sivulle ja viisi temppelin vasemmalle sivulle. Meren hän asetti temppelin oikealle sivulle kohti kaakkoa.
Hiiram teki myös kattilat, lapiot ja maljat. Sitten Hiiram sai suoritetuksi kaiken työn, mikä hänen oli tehtävä kuningas Salomolle Herran temppeliin:
kaksi pylvästä ja kaksi pallonmuotoista pylväänpäätä, jotka olivat pylväiden päässä, ja kaksi ristikkokoristetta peittämään kahta pallonmuotoista pylväänpäätä, jotka olivat pylväiden päässä;
ja neljäsataa granaattiomenaa kahteen ristikkokoristeeseen, kaksi riviä granaattiomenia kumpaankin ristikkokoristeeseen peittämään kahta pallonmuotoista pylväänpäätä, jotka olivat pylväiden päässä;
kymmenen telinettä ja kymmenen allasta telineiden päälle;
ja meri, ja kaksitoista nautaa meren alle, lisäksi kattilat, lapiot ja maljat.
Kaikki nämä esineet, jotka Hiiram teki kuningas Salomolle Herran temppeliin, olivat kiillotetusta vaskesta.
Jordanin lakeudella kuningas valoi ne savimuotteihin, Sukkotin ja Saaretanin välillä.
Salomo jätti kaikki esineet punnitsematta, koska niitä oli hyvin paljon, vasken painoa ei määritelty.
Salomo teetti myös kaikki muut esineet, mitä Herran temppelissä on: kulta-alttarin, kultaisen pöydän, jolla näkyleivät ovat,
lampunjalat, viisi oikealle puolelle ja viisi vasemmalle puolelle kaikkeinpyhimmän eteen, puhtaasta kullasta, kultaisine kukkalehtineen, lamppuineen ja lamppusaksineen,
vadit, veitset, maljat, kupit ja hiilipannut, puhtaasta kullasta, sekä kultasaranat niihin temppelin sisäosan oviin, jotka vievät kaikkeinpyhimpään, ja niihin temppelin oviin, jotka vievät temppelisaliin.
Kun kaikki työ, minkä kuningas Salomo teetti Herran temppeliin, oli valmis, Salomo vei sinne isänsä Daavidin pyhät lahjat. Hän pani hopean, kullan ja esineet Herran temppelin aarrekammioihin.