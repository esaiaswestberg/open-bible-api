Kun Salomo oli saanut rakennetuksi Herran temppelin ja kuninkaan linnan ja kaiken, mitä Salomo oli halunnut tehdä,
Herra ilmestyi Salomolle toisen kerran,
niin kuin hän oli ilmestynyt hänelle Gibeonissa. Herra sanoi hänelle: "Olen kuullut rukouksesi ja anomisesi, kun anoit armoa edessäni. Olen pyhittänyt tämän temppelin, jonka olet rakentanut sitä varten, että sijoittaisin nimeni siihen ainiaaksi. Silmäni ja sydämeni tulevat olemaan alati siellä.
Jos vaellat edessäni, niin kuin isäsi Daavid vaelsi, eheällä sydämellä ja oikeamielisesti, niin että teet kaiken, mitä olen käskenyt sinun tehdä, ja noudatat käskyjäni ja oikeuksiani,
niin pidän pystyssä kuninkaallisen valtaistuimesi Israelissa ikuisesti, niin kuin puhuin isällesi Daavidille sanoen: 'Aina on mies suvustasi oleva Israelin valtaistuimella.'
Mutta jos te käännytte minusta pois, te ja teidän lapsenne, ettekä noudata käskyjäni ja säädöksiäni, jotka olen teille antanut, vaan menette ja palvelette muita jumalia ja kumarratte niitä,
niin hävitän Israelin siitä maasta, jonka olen antanut heille, ja heitän pois kasvojeni edestä temppelin, jonka olen pyhittänyt nimelleni, ja Israel tulee sananparreksi ja ivapuheeksi kaikille kansoille.
Vaikka tämä temppeli on kaikkein korkein, kuitenkin jokainen, joka kulkee siitä ohi, on tyrmistyvä ja viheltävä, ja kun kysytään: 'Miksi on Herra tehnyt näin tälle maalle ja tälle temppelille?'
niin vastataan: 'Siksi, että he hylkäsivät Herran, Jumalansa, joka oli vienyt heidän isänsä pois Egyptin maasta, ja liittyivät muihin jumaliin ja kumarsivat niitä ja palvelivat niitä. Sen tähden Herra on antanut kaiken tämän pahan kohdata heitä.'"
Kun ne kaksikymmentä vuotta olivat loppuun kuluneet, joiden kuluessa Salomo oli rakentanut nuo kaksi rakennusta, Herran temppelin ja kuninkaan linnan,
Hiiramin, Tyyron kuninkaan, avustaessa Salomoa setripuilla, sypressipuilla ja kullalla, niin paljolla kuin tämä halusi, silloin kuningas Salomo antoi Hiiramille kaksikymmentä kaupunkia Galilean maakunnasta.
Hiiram lähti Tyyrosta katsomaan kaupunkeja, jotka Salomo oli antanut hänelle, mutta ne eivät miellyttäneet häntä.
Hän sanoi: "Mitä kaupunkeja nämä ovat, jotka olet antanut minulle, veljeni!" Niitä kutsutaan Kaabulin maaksi vielä tänäkin päivänä.
Mutta Hiiram lähetti kuninkaalle sata kaksikymmentä talenttia kultaa.
Näin on sen työveron laita, jota kuningas Salomo otti rakentaakseen Herran temppeliä, omaa linnaansa, Milloa ja Jerusalemin muuria sekä Haasoria, Megiddoa ja Geseriä.
Farao, Egyptin kuningas, oli näet tullut ja valloittanut Geserin, polttanut sen tulella ja surmannut kanaanilaiset, jotka asuivat kaupungissa, ja antanut sen myötäjäisiksi tyttärelleen, Salomon puolisolle.
Salomo linnoitti Geserin, alemman Beet-Hooronin,
Baalatin ja Taamarin sen maan erämaassa
ja kaikki varastokaupungit, jotka hänellä oli, ja kaikki vaunukaupungit ja ratsumiesten kaupungit ja mitä muuta Salomo oli tahtonut linnoittaa Jerusalemissa ja Libanonilla ja koko hallitsemassaan maassa.
Kaiken kansan, mitä oli jäänyt jäljelle amorilaisista, heettiläisistä, perissiläisistä, hivviläisistä ja jebusilaisista, kaikki, jotka eivät olleet israelilaisia,
ne niiden jälkeläiset, jotka vielä olivat jäljellä maassa ja joita israelilaiset eivät olleet kyenneet vihkimään tuhon omiksi, ne Salomo saattoi työveron alaisiksi aina tähän päivään asti.
Mutta israelilaisista Salomo ei tehnyt ketään orjaksi, vaan heitä oli sotilaina, hänen palvelijoinaan, päällikköinään, vaunusotureinaan ja hänen sotavaunujensa ja ratsumiestensä päälliköinä.
Maaherrojen virkamiehiä, jotka valvoivat Salomon töitä, oli viisisataa viisikymmentä miestä, vallitsemassa väkeä, joka teki työtä.
Heti kun faraon tytär oli muuttanut Daavidin kaupungista omaan linnaansa, jonka Salomo oli hänelle rakentanut, tämä rakensi Millon.
Salomo uhrasi kolme kertaa vuodessa polttouhreja ja rauhanuhreja alttarilla, jonka hän oli rakentanut Herralle, ja suitsutti alttarin ääressä, joka oli Herran edessä. Hän oli saanut temppelin valmiiksi.
Kuningas Salomo rakensi myös laivaston Esjon-Geberissä, joka on lähellä Eilatia Kaislameren rannalla Edomin maassa.
Tähän laivastoon Hiiram lähetti palvelijoitaan, meritaitoisia laivamiehiä Salomon palvelijoiden mukaan.
He menivät Oofiriin ja noutivat sieltä kultaa neljäsataa kaksikymmentä talenttia ja toivat sen kuningas Salomolle.