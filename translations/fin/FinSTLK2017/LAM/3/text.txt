Minä olen mies, joka olen nähnyt kurjuutta hänen vihastuksensa vitsan alla.
Hän on ajanut ja kuljettanut minut pimeyteen eikä valkeuteen.
Juuri minua vastaan hän on kääntänyt kätensä kaiken päivää.
Hän on kalvanut lihani ja nahkani ja musertanut luuni.
Hän on rakentanut varustukset minua vastaan ja piirittänyt minut myrkyllä ja vaivalla.
Hän on pannut minut asumaan pimeydessä kuin entisajan kuolleet.
Hän on tehnyt muurin ympärilleni, niin etten pääse ulos. Hän on pannut minut raskaisiin vaskikahleisiin.
Vaikka itken ja huudan apua, hän vaientaa rukoukseni.
Hakatuista kivistä hän on tehnyt teilleni muurin ja mutkistanut polkuni.
Vaaniva karhu hän on ollut minulle, piilossa väijyvä leijona.
Hän on vienyt harhaan tieni, repinyt minut kappaleiksi ja tehnyt minut autioksi.
Hän on jännittänyt jousensa ja asettanut minut nuoltensa maalitauluksi.
Hän on ampunut munuaisiini viinensä lapset.
Minusta on tullut koko kansalleni naurun ja heidän jokapäiväisen pilkkalaulunsa aihe.
Hän on ravinnut minua katkeruudella, juottanut minua koiruoholla.
Hän on murskannut hampaani soralla painaessaan minut alas tomuun.
Sinä olet syössyt sieluni pois rauhasta, olen unohtanut, mitä on onni.
Sanon: mennyt on voimani ja toivoni Herraan.
Muista, kuinka kurja ja hylätty olen, minulle on juotettu koiruohoa ja myrkkyä.
Sitä muistellessani sieluni vajoaa alas.
Tämän panen sydämelleni, sen tähden odotan.
Herran armoa on, ettemme ole aivan hävinneet, sillä hänen laupeutensa ei ole loppunut:
se on joka aamu uusi, ja suuri on hänen uskollisuutensa.
Minun osani on Herra, sanoo sieluni. Sen tähden odotan häntä.
Hyvä on Herra häntä odottaville, sielulle, joka häntä etsii.
Hyvä on hiljaisuudessa toivoa Herran apua.
Hyvä on miehelle, että hän kantaa iestä nuoruudessaan.
Istukoon hän yksin ja hiljaa, kun Herra on pannut sen hänen päällensä.
Laskekoon suunsa tomuun – ehkä on toivoa.
Ojentakoon hän posken sille, joka häntä lyö, saakoon häväistystä kylliksi.
Sillä Herra ei hylkää iankaikkisesti,
vaan jos hän on saattanut murheelliseksi, hän osoittaa laupeutta suuressa armossaan.
Sillä hän ei vaivaa sydämensä halusta eikä murehduta ihmislapsia.
Kun jalkojen alle murskataan kaikki vangit maassa,
kun väännetään miehen oikeus Korkeimman kasvojen edessä,
kun ihmiselle tehdään vääryyttä hänen riita-asiassaan – eikö Herra näkisi sitä?
Onko kukaan sanonut, ja se on tapahtunut, mitä Herra ei ole käskenyt?
Korkeimman suusta lähtee paha ja hyvä.
Miksi tuskittelee ihminen eläessään, tuskitelkoon mies syntiensä tähden?
Koetelkaamme teitämme, tutkikaamme niitä ja palatkaamme Herran luo.
Kohottakaamme sydämemme ja kätemme Jumalan puoleen, joka on taivaassa.
Me olimme luopuneet pois ja olleet kapinalliset. Sinä et ole antanut anteeksi.
Sinä peitit itsesi vihaan, ajoit meitä takaa, surmasit etkä säälinyt.
Sinä olet peittänyt itsesi pilvellä, niin ettei rukous pääse läpi.
Tunkioksi ja hylkytavaraksi sinä olet meidät tehnyt kansakuntien joukossa.
Kaikki vihamiehemme ovat avanneet suunsa meitä vastaan.
Osaksemme ovat tulleet kauhu ja kuoppa, autius ja hävitys.
Vesipurot juoksevat silmistäni tyttären, kansani, sortumisen tähden.
Silmäni vuotaa lakkaamatta, taukoamatta,
kunnes Herra katsoo ja näkee taivaasta.
Silmäni tuottaa tuskaa sielulleni kaikkien kaupunkini tyttärien tähden.
Kiihkeästi pyydystivät minua kuin lintua ne, jotka ovat syyttä vihamiehiäni.
He sulkivat kuoppaan elämäni ja heittivät päälleni kiviä.
Vedet tulvivat pääni yli. Sanoin: olen hukassa.
Minä huusin, Herra, syvältä kaivosta nimeäsi.
Kuulit huutoni. Älä peitä korvaasi huudoltani äläkä huokaukseltani.
Olit läsnä silloin, kun sinua huusin. Sanoit: "Älä pelkää."
Sinä, Herra, ajoit sieluni asian ja lunastit henkeni.
Olethan nähnyt, Herra, kärsimäni sorron: hanki minulle oikeus.
Olethan nähnyt kaiken heidän kostonsa ja kaikki heidän juonensa minua vastaan.
Olet kuullut heidän häväistyksensä, Herra ja kaikki heidän juonensa minua vastaan.
Minun vastustajieni huulet ja heidän aikeensa ovat minua vastaan kaiken päivää.
Istuivatpa he tai nousivat, katso: minä olen heille pilkkalauluna.
Kosta heille, Herra, heidän kättensä teot.
Anna heille pelko sydämeen, ja kohdatkoon heitä kirouksesi.
Aja heitä takaa vihassasi ja hävitä heidät Herran taivaan alta.