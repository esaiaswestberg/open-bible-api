Veisuunjohtajalle; koorahilaisten mietevirsi.
Jumala, olemme omin korvin kuulleet, isämme ovat meille kertoneet, minkä teon sinä teit heidän päivinään, muinaisina päivinä.
Sinä karkotit pakanat kädelläsi, mutta heidät sinä istutit, sinä hävitit kansat, mutta heidät sinä levitit laajalle.
Sillä he eivät itse valloittaneet miekallaan maata eikä heidän käsivartensa heitä auttanut, vaan sinun oikea kätesi, sinun käsivartesi ja sinun kasvojesi valkeus, koska sinä olit heihin mieltynyt.
Sinä, Jumala, sinä olet kuninkaani, toimita Jaakobille apu.
Sinun avullasi syöksemme ahdistajamme maahan, sinun nimessäsi tallaamme vastustajamme.
Sillä minä en luota jouseeni, eikä miekkani minua auta,
vaan sinä pelastat meidät vihollisistamme, ja saatat vihamiehemme häpeään.
Jumala on meidän kerskauksemme kaikkina päivinä, ja sinun nimeäsi me ylistämme iankaikkisesti. Sela.
Kuitenkin sinä hylkäsit meidät ja saatoit meidät häpeään etkä lähtenyt sotaan meidän joukkojemme kanssa.
Sinä käänsit meidät vihollista pakoon, ja vihamiehemme ryöstivät saalista.
Sinä annoit meidät syötäviksi kuin lampaat, ja hajotit meidät pakanoiden sekaan.
Sinä myit kansasi halvasta etkä heidän hinnastaan paljoa hyötynyt.
Sinä annat meidät naapuriemme häväistäviksi, ympärillämme asuvien pilkaksi ja ivaksi.
Sinä saatat meidät sananparreksi pakanoille, pään pudistukseksi kansoille.
Joka päivä on häväistykseni edessäni, ja kasvojeni häpeä peittää minut,
herjaajan ja pilkkaajan puheen tähden, vihollisen ja kostonhimoisen katseitten tähden.
Tämä kaikki on meitä kohdannut, vaikka emme ole sinua unohtaneet emmekä liittoasi rikkoneet.
Sydämemme ei ole sinusta luopunut, eivätkä askeleemme poikenneet pois polultasi.
Kuitenkin sinä runtelit meidät sakaalien asuinsijoilla ja peitit meidät kuoleman varjolla.
Jos me olisimme unohtaneet Jumalamme nimen ja ojentaneet kätemme vieraan jumalan puoleen,
eikö Jumala olisi sitä saanut tutkituksi, sillä hän tuntee sydämen salaisuudet?
Ei, vaan sinun tähtesi meitä surmataan kaiken päivää, meitä pidetään teuraslampaina.
Herää, miksi nukut, Herra? Nouse, älä iäksi hylkää.
Miksi peität kasvosi, unohdat kurjuutemme ja ahdistuksemme?
Sillä sielumme on vaipunut tomuun ja ruumiimme painunut maahan.
Nouse, auta meitä ja lunasta meidät armosi tähden.