Veisuunjohtajalle. Jedutunin tapaan. Aasafin psalmi.
Minä korotan ääneni Jumalan puoleen ja huudan. Minä korotan ääneni Jumalan puoleen, ja hän kuulee minua.
Ahdistukseni aikana minä etsin Herraa. Käteni on yöllä ojennettuna eikä väsy. Sieluni ei huoli lohdutusta.
Muistan Jumalaa ja huokaan. Tutkistelen, ja henkeni nääntyy. Sela.
Sinä pidät silmäni valveilla. Olen niin levoton, etten voi puhua.
Ajattelen muinaisia päiviä, entisaikojen menneitä vuosia.
Muistan yöllä lyyraani. Mietiskelen sydämessäni, ja henkeni tutkii:
Hylkääkö Herra ikuisesti eikä enää osoita mielisuosiota?
Onko hänen armonsa lakannut ainiaaksi? Onko hänen sanansa päättynyt eikä jatku polvesta polveen?
Onko Jumala unohtanut olla armollinen? Onko hän vihassaan lukinnut laupeutensa? Sela.
Minä sanoin: Olen haavoilla. Korkeimman oikea käsi sen muuttaa.
Muistelen Herran tekoja. Muistelen sinun entisiä ihmetöitäsi.
Minä tutkin kaikkia töitäsi ja mietin suuria tekojasi.
Jumala, sinun tiesi on pyhä. Kuka on jumala, suuri kuin sinä, Jumala?
Sinä olet Jumala, joka teet ihmeitä. Sinä olet ilmoittanut voimasi kansojen seassa.
Käsivarrellasi sinä lunastit kansasi, Jaakobin ja Joosefin lapset. Sela.
Vedet näkivät sinut, Jumala. Vedet näkivät sinut ja vapisivat, ja syvyydet värisivät.
Pilvet purkivat vettä. Pilvet antoivat jylinänsä, nuolesi lensivät.
Jyrinäsi ääni vyöryi, salamat valaisivat maanpiirin ja maa vapisi ja järkkyi.
Meren halki kävi tiesi, polkusi läpi suurten vetten, eivätkä jälkesi tuntuneet.
Sinä kuljetit kansaasi kuin lammaslaumaa Mooseksen ja Aaronin kädellä.