Veisuunjohtajalle. Kielisoittimilla. Daavidin mietevirsi.
Jumala, ota korviisi rukoukseni. Älä kätkeydy, kun anon armoa.
Kuuntele minua ja vastaa minulle. Minä kuljen rauhattomana murheessani ja huokaan,
koska vihamies huutaa ja jumalaton ahdistaa. Sillä he vyöryttävät päälleni turmiota ja vainoavat minua vihassa.
Sydämeni rinnassani vapisee, kuoleman kauhut lankeavat päälleni.
Pelko ja vapina on vallannut minut, ja kauhu on peittänyt minut.
Sanon: Olisipa minulla siivet kuin kyyhkysellä, niin lentäisin pois ja pääsisin lepoon!
Katso, pakenisin kauas ja yöpyisin erämaassa. Sela.
Minä rientäisin pakopaikkaani rajuilman ja myrskyn alta.
Sekoita, Herra, tee eripuraiseksi heidän kielensä, sillä näen väkivaltaa ja riitaa kaupungissa.
Yötä päivää he kiertävät sitä sen muureja pitkin, vääryys ja vaiva ovat sen keskellä.
Sen keskellä on turmio. Sorto ja petos eivät väisty sen torilta.
Sillä minua ei herjaa vihollinen – sen kestäisin – eikä minua vastaan ylvästele vihamieheni – hänen edestään voisin piiloutua.
Vaan sinä, vertaiseni, sinä, ystäväni ja uskottuni,
jonka kanssa me elimme suloisessa sovussa, yhdessä vaelsimme Jumalan huoneeseen kohinassa!
Karatkoon kuolema heidän kimppuunsa, menkööt he elävältä alas helvettiin, sillä heidän asunnoissaan ja sydämissään vallitsee pelkkä pahuus.
Mutta minä huudan Jumalaa, ja Herra pelastaa minut.
Illoin, aamuin ja keskipäivällä valitan ja huokaan, ja hän kuulee ääneni.
Hän päästää sieluni heistä rauhaan, etteivät he saavuta minua. Sillä paljon on niitä, jotka ovat minua vastaan.
Jumala kuulee sen ja vastaa heille, hän, joka hallitsee alusta lähtien. Sela. Sillä he eivät muuta mieltään eivätkä pelkää Jumalaa.
Tuo mies käy käsiksi niihin, jotka elävät hänen kanssaan rauhassa. Hän rikkoo liittonsa.
Hänen suunsa on voita sulavampi, mutta hänellä on sota mielessä. Hänen sanansa ovat öljyä lauhkeammat, mutta ovat kuin paljastetut miekat.
Heitä murheesi Herran huomaan, hän pitää sinusta huolen. Hän ei salli vanhurskaan ikinä horjua.
Mutta heidät sinä, Jumala, syökset helvetin syvyyteen. Murhamiehet ja petturit eivät pääse puoleen ikäänsä. Mutta minä turvaan sinuun.