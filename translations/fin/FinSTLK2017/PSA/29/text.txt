Daavidin psalmi. Antakaa Herralle, te Jumalan pojat, antakaa Herralle kunnia ja väkevyys.
Antakaa Herralle hänen nimensä kunnia, kumartakaa Herraa pyhässä kaunistuksessa.
Herran ääni käy vetten päällä; kunnian Jumala jylisee, Herra suurten vetten päällä.
Herran ääni käy voimallisesti, Herran ääni käy valtavasti.
Herran ääni särkee setrit, Herra särkee Libanonin setrit.
Hän hypittää niitä kuin vasikkaa, Libanonia ja Sirjonia kuin nuorta re'eem-eläintä.
Herran ääni halkoo tulen liekit.
Herran ääni vapisuttaa erämaan, Herra vapisuttaa Kaadeksen erämaan.
Herran ääni saattaa peurat poikimaan. Se raastaa paljaiksi metsät. Kaikki hänen temppelissään sanovat: "Kunnia!"
Herra istui valtaistuimellaan, ja vedenpaisumus tuli. Herra istuu kuninkaana iankaikkisesti.
Herra antaa kansalleen voiman, Herra siunaa kansaansa rauhalla.