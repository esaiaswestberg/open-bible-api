Veisuunjohtajalle; veisataan kuin "Älä turmele". Daavidin psalmi, kun Saul lähetti vartioimaan hänen taloaan tappaakseen hänet.
Jumalani, pelasta minut vihollisistani, suojele minua niiltä, jotka nousevat minua vastaan.
Pelasta minut pahantekijöistä, vapahda minut murhamiehistä.
Sillä, katso, he väijyvät henkeäni. Väkevät kokoontuvat minua vastaan, vaikka en ole rikkonut enkä syntiä tehnyt, Herra.
Ilman minun syytäni he juoksevat ja valmistautuvat. Herää, käy minua kohden ja katso.
Sinä, Herra, Jumala Sebaot, Israelin Jumala, herää kostamaan kaikille pakanoille. Älä säästä ketään epäuskoista väärintekijää. Sela.
He tulevat ehtoolla, ulvovat kuin koirat ja kiertävät kaupunkia.
Katso, heidän suustaan lähtee sanatulva, miekat ovat heidän huulillaan, sillä: "Kenen on sitä kuunneltava?"
Mutta, Herra, sinä naurat heille, sinä pidät pilkkanasi kaikkia pakanoita.
Sinä, väkevyyteni, sinusta minä otan vaarin, sillä Jumala on linnani.
Armollinen Jumalani käy minua kohden. Jumala on antava minun kokea iloa vihollisistani.
Älä heitä tapa, ettei kansani sitä unohda. Saata voimallasi heidät harhailemaan ja syökse heidät maahan, Herra, kilpemme.
Heidän huultensa puhe on heidän suunsa synti. Otettakoon heidät kiinni heidän ylpeydessään kirousten ja valheiden tähden, joita he puhuvat.
Hävitä heidät vihassasi, hävitä olemattomiin, ja tietäkööt, että Jumala hallitsee Jaakobissa maan ääriin asti. Sela.
He tulevat ehtoolla, ulvovat kuin koirat ja kiertävät kaupunkia.
He harhailevat ruuan haussa. Elleivät tule ravituiksi, he murisevat.
Mutta minä laulan väkevyydestäsi ja riemuitsen aamulla armostasi, sillä sinä olet minun linnani ja pakopaikkani hätäni päivänä.
Sinä, väkevyyteni, sinulle minä veisaan kiitosta, sillä Jumala on linnani ja armollinen Jumalani.