Halleluja! Ylistäkää Herraa taivaista, ylistäkää häntä korkeuksissa.
Ylistäkää häntä, kaikki hänen enkelinsä, ylistäkää häntä, kaikki hänen sotajoukkonsa.
Ylistäkää häntä, aurinko ja kuu, ylistäkää häntä, kaikki kirkkaat tähdet.
Ylistäkää häntä, te taivaitten taivaat, te vedet, jotka olette ylhäältä taivaalta.
Ylistäkööt ne Herran nimeä, sillä hän käski, ja ne tulivat luoduiksi.
Hän asetti ne olemaan aina ja iankaikkisesti. Hän antoi niille lain, josta ne eivät poikkea.
Ylistäkää Herraa maasta, te merieläimet ja kaikki syvyydet,
tuli ja rakeet, lumi ja sumu, sinä myrskytuuli, joka panet toimeen hänen sanansa,
te vuoret ja kaikki kukkulat, te hedelmäpuut ja kaikki setrit,
te pedot ja kaikki karja, te matelijat ja siivekkäät linnut,
te maan kuninkaat ja kaikki kansakunnat, te ruhtinaat ja kaikki maan tuomarit,
te nuorukaiset sekä neitsyet, te vanhat yhdessä nuorten kanssa.
Ylistäkööt he Herran nimeä, sillä hänen nimensä yksin on korkea, hänen valtasuuruutensa ulottuu yli maan ja taivaan.
Hän on korottanut sarven kansalleen, että häntä ylistäisivät kaikki hänen pyhänsä, Israelin lapset, kansa, joka on häntä lähellä. Halleluja!