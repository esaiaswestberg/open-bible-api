Halleluja! Kiittäkää Herraa, sillä hän on hyvä, sillä hänen armonsa pysyy iankaikkisesti.
Kuka voi kertoa Herran voimalliset teot, julistaa kaiken hänen ylistyksensä?
Autuaat ne, jotka noudattavat oikeutta, jotka tekevät aina vanhurskauden!
Muista minua, Herra, suosiosi tähden kansaasi kohtaan, etsi minua autuudellasi,
että näkisin valittujesi onnen, iloitsisin kansasi ilossa ja kerskaisin perintöosasi kanssa.
Me olemme tehneet syntiä isiemme kanssa, olemme tehneet väärin ja olleet jumalattomat.
Isämme eivät ymmärtäneet Egyptissä ihmeitäsi eivätkä muistaneet monia armotekojasi, vaan niskoittelivat meren rannalla, Kaislameren rannalla.
Kuitenkin hän pelasti heidät nimensä tähden tehdäkseen voimansa tiettäväksi.
Hän nuhteli Kaislamerta, ja se kuivui. Hän kuljetti heitä syvyyksissä kuin erämaassa.
Hän pelasti heidät vihamiehen kädestä ja lunasti heidät vihollisen vallasta.
Vedet peittivät heidän ahdistajansa eikä yhtään jäänyt heistä jäljelle.
He uskoivat hänen sanansa ja veisasivat hänen ylistystään.
Mutta pian he unohtivat hänen tekonsa eivätkä odottaneet hänen neuvoaan.
Heissä syttyi himo erämaassa, ja he kiusasivat Jumalaa korvessa.
Silloin hän antoi heille, mitä he pyysivät, mutta hän myös lähetti heihin hivuttavan taudin.
Heissä syttyi leirissä kateus Moosesta vastaan ja Aaronia, Herran pyhää, vastaan.
Maa aukeni ja nieli Daatanin ja peitti Abiramin joukkion.
Heidän joukkiossaan syttyi tuli ja liekki poltti jumalattomat.
He tekivät vasikan Hoorebin juurella ja kumarsivat valettua kuvaa.
He vaihtoivat Kunniansa ruohoa syövän härän kuvaan.
He unohtivat Jumalan, pelastajansa, joka oli tehnyt Egyptissä suuria tekoja,
ihmeitä Haamin maassa, pelottavia tekoja Kaislameren rannalla.
Silloin hän aikoi hävittää heidät, mutta Mooses, hänen valittunsa, seisoi suojana hänen edessään ja käänsi pois hänen vihansa tuhoa tuottamasta.
He pitivät halpana ihanan maan eivätkä uskoneet hänen sanaansa.
He napisivat teltoissaan eivätkä kuulleet Herran ääntä.
Silloin hän nosti kätensä heitä vastaan kaataakseen heidät erämaassa,
kaataakseen heidän jälkeläisensä pakanoiden sekaan ja sirotellakseen heidät muihin maihin.
He liittyivät Baal-Peoriin ja söivät kuolleitten jumalien uhreja.
He vihoittivat hänet teoillaan, ja vitsaus alkoi riehua heidän keskuudessaan.
Mutta Piinehas astui esiin ja pani tuomion toimeen, ja vitsaus taukosi.
Se luettiin hänelle vanhurskaudeksi, polvesta polveen, iankaikkisesti.
He vihoittivat hänet [Herran] Meriban vetten luona, ja Mooseksen kävi pahoin heidän tähtensä.
Sillä he niskoittelivat Jumalan Henkeä vastaan, ja hän puhui huulillaan ajattelemattomasti.
He eivät hävittäneet niitä kansoja, jotka Herra oli käskenyt heidän hävittää,
vaan pitivät yhteyttä pakanoiden kanssa ja oppivat heidän tekonsa.
He palvelivat heidän jumalankuviaan, ja niistä tuli heille paula.
He uhrasivat poikiaan ja tyttäriään riivaajille.
He vuodattivat viatonta verta, poikiensa ja tyttäriensä verta, uhraten heitä Kanaanin epäjumalille, ja maa saastui veriveloista.
He saastuttivat itsensä töillään ja olivat haureelliset teoissaan.
Herran viha syttyi hänen kansaansa vastaan, ja hän kyllästyi perintöosaansa.
Hän jätti heidät pakanoiden käsiin, ja heidän vihamiehensä vallitsivat heitä.
Heidän vihollisensa ahdistivat heitä, ja he alistuivat heidän kätensä alle.
Monet kerrat hän pelasti heidät, mutta he olivat uppiniskaisia omissa arvioinneissaan ja sortuivat pahojen tekojensa tähden.
Mutta hän katsoi heihin heidän ahdistuksessansa kuullessaan heidän valitushuutonsa.
Hän muisti heidän hyväkseen liittonsa ja armahti heitä suuressa laupeudessaan.
Hän myös salli heidän saada armon kaikilta, jotka olivat vieneet heidät vankeuteen.
Pelasta meidät, Herra, Jumalamme, ja kokoa meidät pakanoiden seasta, että kiittäisimme pyhää nimeäsi ja kerskauksenamme olisi ylistyksesi.
Kiitetty olkoon Herra, Israelin Jumala, iankaikkisesta iankaikkiseen. Niin kaikki kansa sanokoon: "Aamen. Halleluja!"