Veisuunjohtajalle; Daavidin psalmi. Herra, [sinä] tutkit minut ja tunnet minut.
Istun tai nousen, sinä sen tiedät. [Sinä] ymmärrät ajatukseni kaukaa.
Käyn tai makaan, sen havaitset, ja kaikki tieni ovat sinulle tutut.
Sillä, katso, ei ole sanaa kielelläni, jota sinä, Herra, et täysin tunne.
Olet saartanut minut edestä ja takaa ja laskenut kätesi päälleni.
Sellainen tieto on minulle kovin ihmeellinen, sangen korkea käsittääkseni sen.
Minne voisin mennä, missä ei Henkesi olisi, minne paeta kasvojesi edestä?
Jos taivaaseen nousisin, sinä olet siellä; jos helvettiin vuoteeni tekisin, niin katso, olet siellä.
Jos kohoaisin aamuruskon siivillä ja asettuisin asumaan meren ääriin,
sielläkin kätesi minua taluttaisi, oikea kätesi tarttuisi minuun.
Mutta jos sanoisin: "Peittäköön minut pimeys, ja valkeus minun ympärilläni tulkoon yöksi",
pimeyskään ei olisi sinulle pimeä: yö valaisisi kuin päivä, pimeys olisi kuin valkeus.
Sillä sinä olet luonut munuaiseni, kudoit minut kokoon äitini kohdussa.
Kiitän sinua siitä, että olen tehty hyvin ihmeellisesti. Ihmeelliset ovat tekosi, sen sieluni kyllä tietää.
Luuni eivät olleet sinulta salatut, kun minut salassa valmistettiin, kun minut taiten tehtiin maan syvyyksissä.
Silmäsi näkivät minut jo idussani. Päiväni olivat määrätyt ja kirjoitetut kaikki kirjaasi jo ennen, kuin ainoakaan niistä oli tullut.
Mutta kuinka kalliit ovat minulle sinun ajatuksesi, Jumala, kuinka suuri on niiden luku!
Jos tahtoisin ne lukea, niitä olisi enemmän kuin hiekan jyviä. – Herään ja olen vielä luonasi.
Jumala, jospa surmaisit jumalattomat! Mutta te, murhamiehet, väistykää minusta pois!
Sillä he puhuvat sinusta petollisesti ja lausuvat turhaan nimesi – nuo sinun vihollisesi.
Herra, enkö vihaisi niitä, jotka sinua vihaavat, enkö inhoaisi niitä, jotka sinua vastustavat?
Kaikella vihalla heitä vihaan, he ovat omia vihollisiani.
Tutki minua, Jumala, ja tunne sydämeni, koettele minua, tunne ajatukseni
ja katso: jos tieni on vaivaan vievä, johdata minut iankaikkiselle tielle.