Daavidin kirjoittama. Kiitetty olkoon Herra, kallioni, joka opettaa käteni taistelemaan ja sormeni sotimaan,
hän, joka antaa minulle armon, hän, linnani, varustukseni ja pelastajani, hän, kilpeni, jonka turviin pakenen, hän, joka laskee kansani valtani alle.
Herra, mikä on ihminen, että pidät hänestä lukua, mikä ihmisen poika, että häntä ajattelet!
Kuin tuulen henkäys on ihminen, kuin pakeneva varjo ovat hänen päivänsä.
Herra, notkista taivaasi ja astu alas, kosketa vuoria, niin että ne suitsuavat.
Iske salamoita ja hajota heidät, lennätä nuolesi ja kauhistuta heidät.
Ojenna kätesi korkeudesta, tempaa ja pelasta minut suurista vesistä, muukalaisten kädestä,
joiden suu puhuu vilppiä ja joiden oikea käsi on valheen käsi!
Jumala, minä veisaan sinulle uuden virren, soitan sinulle kymmenkielisellä harpulla,
sinulle, joka annat kuninkaille voiton ja tempaat palvelijasi Daavidin turvaan pahalta miekalta.
Tempaa ja pelasta minut muukalaisten käsistä, niiden, joiden suu puhuu vilppiä ja joiden oikea käsi on valheen käsi.
Silloin poikamme ovat nuoruudessaan kuin korkealle kohoavat kasvit, tyttäremme kuin temppelin veistetyt kulmapatsaat.
Aittamme ovat täynnä ja antavat kaikenlaista viljaa. Lampaamme lisääntyvät laitumillamme tuhansin ja kymmenin tuhansin.
Härkiemme kuormat ovat runsaat. Muurissa ei ole aukkoa, ei ole pakolaista, eikä kuulu valitushuutoa kaduillamme.
Autuas se kansa, jolle näin käy. Autuas se kansa, jonka Jumala Herra on!