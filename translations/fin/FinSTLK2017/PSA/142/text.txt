Daavidin mietevirsi, hänen ollessaan luolassa. Rukous.
Korotan ääneni ja huudan Herraa, Korotan ääneni ja rukoilen Herralta armoa.
Vuodatan hänen eteensä valitukseni ja kerron hänelle ahdistukseni.
Kun henkeni minussa nääntyy, sinä tunnet tieni. Polulle, jota käyn, he ovat virittäneet paulan eteeni.
Katso oikealle puolelleni ja näe: kukaan ei minua tunne. Minulla ei ole pakopaikkaa, eikä kukaan välitä sielustani.
Huudan puoleesi, Herra. Sanon: Sinä olet turvani ja osani elävien maassa.
Tarkkaa huutoani, sillä olen sangen viheliäinen, pelasta minut vainoojistani, sillä he ovat minua väkevämmät.
Vie sieluni ulos vankilasta kiittämään nimeäsi. Vanhurskaat kokoontuvat ympärilleni, kun teet minulle hyvin.