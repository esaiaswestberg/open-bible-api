Mutta Ahabilla oli seitsemänkymmentä poikaa Samariassa. Jeehu kirjoitti kirjeet ja lähetti ne Samariaan, Jisreelin päämiehille, vanhimmille ja Ahabin poikien holhoojille. Hän kirjoitti näin:
"Kun tämä kirje tulee teille, joiden hallussa herranne pojat ovat ja joiden hallussa ovat sotavaunut, hevoset, varustettu kaupunki ja aseet,
valitkaa herranne pojista paras ja oikeamielisin ja asettakaa hänet isänsä valtaistuimelle ja sotikaa herranne suvun puolesta."
Mutta he pelästyivät kovin ja sanoivat: "Katso, ne kaksi kuningasta eivät kestäneet hänen edessään, kuinka me kestäisimme?"
Linnan päällikkö ja kaupungin päällikkö sekä vanhimmat ja holhoojat lähettivät Jeehulle sanan: "Olemme palvelijoitasi. Teemme kaiken, mitä meille määräät. Emme tee ketään kuninkaaksi. Tee, mitä tahdot."
Hän kirjoitti heille toisen kirjeen, joka kuului näin: "Jos te olette puolellani ja kuulette minua, ottakaa herranne poikien päät ja tulkaa huomenna tähän aikaan luokseni Jisreeliin." Ne seitsemänkymmentä kuninkaan poikaa asuivat näet kaupungin ylimysten luona, jotka kasvattivat heitä.
Kun kirje tuli heille, he ottivat kuninkaan pojat ja tappoivat heidät, seitsemänkymmentä miestä, panivat heidän päänsä koreihin ja lähettivät ne Jeehulle Jisreeliin.
Sanansaattaja tuli ja ilmoitti hänelle sanoen: "He ovat tuoneet kuninkaan poikien päät." Hän sanoi: "Pankaa ne kahteen kasaan portin oven edustalle huomiseen saakka."
Aamulla hän meni ulos, asettui siihen ja sanoi kaikelle kansalle: "Te olette syyttömät. Katso, minä olen tehnyt salaliiton herraani vastaan ja tappanut hänet. Mutta kuka on surmannut nämä kaikki?
Tietäkää siis, ettei ainoakaan Herran sana, jonka Herra on puhunut Ahabin sukua vastaan, putoa maahan. Herra on tehnyt, minkä hän on puhunut palvelijansa Elian kautta."
Jeehu surmasi kaikki, jotka olivat Ahabin suvusta jäljellä Jisreelissä, sekä kaikki hänen ylimyksensä, uskottunsa ja pappinsa päästämättä pakoon ainoatakaan.
Hän nousi ja lähti Samariaan. Mutta tullessaan paimenten Beet-Eekediin, joka on tien varrella,
Jeehu kohtasi Ahasjan, Juudan kuninkaan, veljet ja kysyi: "Keitä te olette?" He vastasivat: "Me olemme Ahasjan veljiä ja menemme tervehtimään kuninkaan poikia ja kuninkaan äidin poikia."
Hän sanoi: "Ottakaa nämä elävinä kiinni." He ottivat heidät elävinä kiinni ja tappoivat heidät ja heittivät Beet-Eekedin vesisäiliöön, neljäkymmentä kaksi miestä. Hän ei jättänyt heistä ainoatakaan eloon.
Kun hän lähti sieltä, kohtasi hän Joonadabin, Reekabin pojan, joka tuli häntä vastaan. Hän tervehti häntä ja sanoi hänelle: "Onko sydämesi yhtä vilpitön minua kohtaan, kuin sydämeni on sinua kohtaan?" Joonadab vastasi: "On." – "Jos niin on, lyö kättä kanssani." Hän löi kättä, ja hän otti hänet vaunuihinsa.
Hän sanoi: "Lähde kanssani katsomaan kiivailuani Herran puolesta." Ja hän ajoi hänen vaunuissaan.
Tultuaan Samariaan hän surmasi kaikki, jotka olivat Ahabin jälkeläisistä jäljellä Samariassa, kunnes hän oli hävittänyt hänen sukunsa, Herran sanan mukaan, jonka Herra oli puhunut Elialle.
Sitten Jeehu kokosi kaiken kansan ja sanoi heille: "Ahab on palvellut Baalia vähän. Jeehu on palveleva häntä paljon.
Kutsukaa nyt luokseni kaikki Baalin profeetat, kaikki hänen palvelijansa ja kaikki hänen pappinsa, älköönkä kukaan jääkö pois, sillä aion uhrata suuret uhrit Baalille. Eloon ei jää kukaan, joka jää pois." Mutta Jeehu menetteli kavalasti tuhotakseen Baalin palvelijat.
Jeehu sanoi: "Kuuluttakaa pyhä juhlakokous Baalin kunniaksi." Se kutsuttiin koolle.
Jeehu lähetti sanan kaikkeen Israeliin, ja kaikki Baalin palvelijat tulivat. Yksikään ei jäänyt tulematta. He menivät Baalin temppeliin, ja Baalin temppeli täyttyi ääriään myöten.
Hän sanoi vaatekammion hoitajalle: "Tuo puvut kaikille Baalin palvelijoille." Tämä toi heille puvut.
Kun Jeehu Joonadabin, Reekabin pojan, kanssa tuli Baalin temppeliin, hän sanoi Baalin palvelijoille: "Tutkikaa ja katsokaa, ettei täällä joukossanne ole ketään Herran palvelijaa, vaan ainoastaan Baalin palvelijoita."
He menivät uhraamaan teurasuhreja ja polttouhreja. Mutta Jeehu oli asettanut ulkopuolelle kahdeksankymmentä miestä ja sanonut: "Jos kuka päästää pakoon yhdenkään niistä miehistä, jotka tuon teidän käsiinne, menee henki hengestä."
Päätettyään polttouhrin uhraamisen Jeehu sanoi henkivartijoille ja vaunusotureille: "Menkää sisään ja surmatkaa heidät, älköön yksikään pääskö ulos." He surmasivat heidät miekan terällä, ja henkivartijat ja vaunusoturit heittivät heidän ruumiinsa ulos. Sitten he menivät Baalin temppelilinnaan
ja toivat ulos Baalin temppelin patsaat ja polttivat ne,
ja he kukistivat Baalin patsaan. He hävittivät Baalin temppelin ja tekivät siitä käymälöitä. Niin on aina tähän päivään asti.
Näin Jeehu hävitti Baalin Israelista.
Mutta Jerobeamin, Nebatin pojan, synneistä, joilla hän oli saattanut Israelin tekemään syntiä, Beetelissä ja Daanissa olevista kultavasikoista, Jeehu ei luopunut.
Herra sanoi Jeehulle: "Koska olet hyvin toimittanut sen, mikä oli oikein silmissäni, ja koska teit Ahabin suvulle aivan mieleni mukaan, niin istukoot poikasi Israelin valtaistuimella neljänteen polveen."
Mutta Jeehu ei vaeltanut tarkasti, kaikesta sydämestään, Herran, Israelin Jumalan, lain mukaan. Hän ei luopunut Jerobeamin synneistä, joilla tämä oli saattanut Israelin tekemään syntiä.
Niihin aikoihin Herra rupesi lohkomaan Israelia, sillä Hasael voitti heidät kaikkialla Israelin raja-alueella
ja valloitti Jordanista auringonnousuun päin koko Gileadin maan, gaadilaiset, ruubenilaiset ja manasselaiset, alkaen Aroerista, joka on Arnon-joen rannalla – sekä Gileadin että Baasanin.
Mitä muuta on kerrottavaa Jeehusta ja kaikesta, mitä hän teki, ja kaikista hänen urotöistään, se on kirjoitettuna Israelin kuningasten aikakirjassa.
Jeehu meni lepoon isiensä luo, ja hänet haudattiin Samariaan. Hänen poikansa Jooahas tuli kuninkaaksi hänen jälkeensä.
Aika, jonka Jeehu hallitsi Israelia Samariassa, oli kaksikymmentä kahdeksan vuotta.