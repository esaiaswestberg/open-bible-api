Juudan kuninkaan Jooaan, Ahasjan pojan, kahdentenakymmenentenä kolmantena hallitusvuotena tuli Jooahas, Jeehun poika, Israelin kuninkaaksi, ja hän hallitsi Samariassa seitsemäntoista vuotta.
Hän teki sitä, mikä on pahaa Herran silmissä, ja vaelsi Jerobeamin, Nebatin pojan, synneissä, joilla tämä oli saattanut Israelin tekemään syntiä. Hän ei luopunut niistä.
Herran viha syttyi Israelia kohtaan, ja hän antoi heidät Hasaelin, Aramin kuninkaan, ja Benhadadin, Hasaelin pojan, käsiin koko siksi ajaksi.
Mutta Jooahas lepytti Herraa, ja Herra kuuli häntä, sillä hän näki Israelin sorron, kun Aramin kuningas sorti heitä.
Herra antoi Israelille vapauttajan, ja he pääsivät aramilaisten käsistä. Israelilaiset asuivat teltoissaan kuten ennenkin.
He eivät kuitenkaan luopuneet Jerobeamin suvun synneistä, joilla hän oli saattanut Israelin tekemään syntiä, vaan he vaelsivat niissä. Aserakin jäi paikoilleen Samariaan.
Herra ei jättänyt Jooahaalle väkeä enempää kuin viisikymmentä ratsumiestä, kymmenen sotavaunua ja kymmenentuhatta jalkamiestä. Sillä Aramin kuningas oli hävittänyt ne ja pannut ne tomuksi, niin kuin puitaessa pölyää.
Mitä muuta on kerrottavaa Jooahaasta, kaikesta, mitä hän teki, ja hänen urotöistään, se on kirjoitettuna Israelin kuningasten aikakirjassa.
Sitten Jooahas meni lepoon isiensä luo, ja hänet haudattiin Samariaan. Hänen poikansa Jooas tuli kuninkaaksi hänen jälkeensä.
Juudan kuninkaan Jooaan kolmantenakymmenentenä seitsemäntenä hallitusvuotena tuli Jooas, Jooahaan poika, Israelin kuninkaaksi. Hän hallitsi Samariassa kuusitoista vuotta.
Hän teki sitä, mikä on pahaa Herran silmissä. Hän ei luopunut mistään Jerobeamin, Nebatin pojan, synneistä, joilla tämä oli saattanut Israelin tekemään syntiä, vaan vaelsi niissä.
Mitä muuta on kerrottavaa Jooaasta, kaikesta, mitä hän teki, ja hänen urotöistään, kuinka hän soti Juudan kuningasta Amasjaa vastaan, se on kirjoitettuna Israelin kuningasten aikakirjassa.
Jooas meni lepoon isiensä luo, ja Jerobeam istui hänen valtaistuimelleen. Jooas haudattiin Samariaan Israelin kuningasten viereen.
Kun Elisa oli sairastanut kuolintautiaan, Jooas, Israelin kuningas, oli tullut hänen luokseen. Kumartuneena hänen kasvojensa yli hän oli itkenyt ja sanonut: "Isäni, isäni! Israelin sotavaunut ja ratsumiehet!"
Elisa oli sanonut hänelle: "Nouda jousi ja nuolia." Hän oli noutanut hänelle jousen ja nuolia.
Sitten hän oli sanonut Israelin kuninkaalle: "Laske kätesi jouselle." Kun hän oli laskenut kätensä, Elisa pani kätensä kuninkaan kätten päälle.
Hän sanoi: "Avaa ikkuna itään päin." Kun tämä oli avannut sen, Elisa sanoi: "Ammu." Niin hän ampui. Hän sanoi: "Herran voitonnuoli, voitonnuoli Aramia vastaan! Sinä olet voittava aramilaiset Afekissa perin pohjin."
Ja hän sanoi: "Ota nuolet." Kun hän oli ne ottanut, hän sanoi Israelin kuninkaalle: "Tao [niitä] maahan." Niin hän löi kolme kertaa ja lakkasi sitten.
Mutta Jumalan mies vihastui häneen ja sanoi: "Sinun olisi pitänyt lyödä viisi tai kuusi kertaa: silloin olisit voittanut aramilaiset perin pohjin. Mutta nyt olet voittava aramilaiset ainoastaan kolme kertaa."
Elisa kuoli, ja hänet haudattiin. Mooabilaisten partiojoukkoja tuli maahan vuosi vuodelta.
Kerran, kun he haudatessaan erästä miestä näkivät partiojoukon, he heittivät miehen Elisan hautaan ja menivät matkoihinsa. Kun mies kosketti Elisan luita, hän virkosi ja nousi jaloilleen.
Hasael, Aramin kuningas, sorti Israelia, niin kauan kuin Jooahas eli.
Mutta Herra oli heille laupias, armahti heitä ja kääntyi heidän puoleensa liiton tähden, jonka hän oli tehnyt Aabrahamin, Iisakin ja Jaakobin kanssa. Sillä hän ei tahtonut tuhota heitä, eikä hän ollut vielä heittänyt heitä pois kasvojensa edestä.
Hasael, Aramin kuningas, kuoli, ja hänen poikansa Benhadad tuli kuninkaaksi hänen jälkeensä.
Jooas, Jooahaan poika, otti Benhadadilta, Hasaelin pojalta, takaisin ne kaupungit, jotka tämä oli asevoimin ottanut hänen isältään Jooahaalta. Kolme kertaa Jooas voitti hänet ja otti takaisin Israelin kaupungit.