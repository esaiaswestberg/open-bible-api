Naeman, Aramin kuninkaan sotapäällikkö, oli herransa hyvin arvossa pitämä ja suurta kunnioitusta nauttiva mies, sillä hänen kauttaan Herra oli antanut Aramille voiton. Hän oli väkevä sankari, mutta spitaalinen.
Kerran aramilaiset olivat menneet ryöstöretkelle ja tuoneet Israelin maasta vankina pienen tytön, joka joutui palvelukseen Naemanin puolisolle.
Tyttö sanoi emännälleen: "Oi, jospa herrani kävisi profeetan luona Samariassa! Hän kyllä päästäisi hänet hänen spitaalistaan."
Naeman meni ja kertoi tämän herralleen, sanoen: "Niin ja niin on tyttö, joka on Israelin maasta, puhunut."
Aramin kuningas vastasi: "Mene vain sinne. Minä lähetän kirjeen Israelin kuninkaalle." Naeman lähti sinne ja otti mukaansa kymmenen talenttia hopeaa, kuusituhatta sekeliä kultaa ja kymmenen juhlapukua.
Hän vei Israelin kuninkaalle kirjeen, joka kuului näin: "Kun tämä kirje tulee sinulle, katso, minä olen lähettänyt luoksesi palvelijani Naemanin, että päästäisit hänet hänen spitaalistaan."
Kun Israelin kuningas oli lukenut kirjeen, hän repäisi vaatteensa ja sanoi: "Olenko minä Jumala, joka ottaa elämän ja antaa elämän, koska hän käskee minua päästämään miehen hänen spitaalistaan? Ymmärtäkää ja nähkää, että hän etsii aihetta minua vastaan."
Kun Jumalan mies Elisa kuuli, että Israelin kuningas oli reväissyt vaatteensa, hän lähetti kuninkaalle sanan: "Miksi olet reväissyt vaatteesi? Anna hänen tulla luokseni, niin hän tulee tietämään, että Israelissa on profeetta."
Naeman tuli hevosineen ja vaunuineen ja pysähtyi Elisan talon oven eteen.
Elisa lähetti hänen luokseen sanansaattajan ja käski sanoa: "Mene ja peseydy seitsemän kertaa Jordanissa, niin lihasi tulee entiselleen, ja tulet puhtaaksi."
Mutta Naeman vihastui ja lähti pois sanoen: "Katso, minä luulin hänen edes tulevan ja astuvan esiin ja rukoilevan Herran, Jumalansa, nimeä, heiluttavan kättään sen paikan yli ja poistavan spitaalin.
Eivätkö Damaskon virrat, Abana ja Parpar, ole kaikkia Israelin vesiä paremmat? Voinhan yhtä hyvin peseytyä niissä tullakseni puhtaaksi." Hän kääntyi pois ja meni tiehensä kiukustuneena.
Mutta hänen palvelijansa astuivat esiin ja puhuttelivat häntä ja sanoivat: "Isäni, jos profeetta olisi määrännyt sinulle jotakin erinomaista, etkö tekisi sitä? Saati sitten, kun hän sanoi sinulle ainoastaan: 'Peseydy, niin tulet puhtaaksi.'"
Hän meni ja kastoi itsensä Jordanissa seitsemän kertaa, niin kuin Jumalan mies oli sanonut. Hänen lihansa tuli entiselleen, pienen pojan lihan kaltaiseksi, ja hän tuli puhtaaksi.
Sitten hän palasi Jumalan miehen luo, hän ja koko hänen joukkonsa, meni sisälle, astui hänen eteensä ja sanoi: "Katso, nyt tiedän, ettei Jumalaa ole missään muualla maan päällä kuin Israelissa. Ota siis vastaan jäähyväislahja palvelijaltasi."
Mutta hän vastasi: "Niin totta kuin Herra elää, jonka edessä seison, en sitä ota." Naeman pyytämällä pyysi häntä ottamaan, mutta hän epäsi.
Niin Naeman sanoi: "Jos et tätä otakaan, salli kuitenkin palvelijasi saada sen verran maata, kuin muulipari voi kantaa. Sillä palvelijasi ei enää uhraa polttouhria eikä teurasuhria muille jumalille kuin Herralle.
Tämän antakoon kuitenkin Herra anteeksi palvelijallesi: kun herrani menee Rimmonin temppeliin rukoilemaan nojaten käteeni, ja minäkin kumarrun Rimmonin temppelissä, niin antakoon Herra palvelijallesi anteeksi sen, että kumarrun Rimmonin temppelissä."
Elisa sanoi hänelle: "Mene rauhassa." Kun hän oli kulkenut hänen luotaan jonkin matkaa,
ajatteli Geehasi, Jumalan miehen Elisan palvelija: "Katso, minun herrani säästi tuota aramilaista Naemania, niin ettei ottanut häneltä, mitä hän oli tuonut. Niin totta kuin Herra elää, riennän hänen jälkeensä ja otan häneltä jotakin."
Geehasi juoksi Naemanin jälkeen. Kun Naeman näki hänen rientävän jäljessään, hän hyppäsi alas vaunuistaan, meni häntä vastaan ja kysyi: "Onko kaikki hyvin?"
Hän vastasi: "Hyvin on, mutta herrani on lähettänyt minut ja käskee sanoa: 'Nyt juuri tuli luokseni Efraimin vuoristosta kaksi nuorta miestä, profeetanoppilaita. Anna heille talentti hopeaa ja kaksi juhlapukua.'"
Naeman vastasi: "Suvaitse ottaa kaksi talenttia." Hän pyytämällä pyysi häntä. Hän sitoi kaksi talenttia hopeaa kahteen kukkaroon ja antoi ne sekä kaksi juhlapukua kahdelle palvelijalleen, ja he kantoivat niitä hänen edellään.
Mutta kun hän tuli kummulle, hän otti ne heidän käsistään ja kätki ne taloon ja päästi miehet menemään.
Sitten hän meni sisälle ja astui herransa luo. Niin Elisa kysyi häneltä: "Mistä tulet, Geehasi?" Hän vastasi: "Palvelijasi ei ole käynyt missään."
Elisa sanoi hänelle: "Eikö henkeni kulkenut kanssasi, kun eräs mies kääntyi vaunuissaan sinua vastaan? Oliko nyt aika ottaa hopeaa ja hankkia vaatteita, öljytarhoja, viinitarhoja, lampaita, nautoja, palvelijoita ja palvelijattaria?
Naemanin spitaali tarttuu sinuun ja sinun jälkeläisiisi ikiajoiksi." Niin Geehasi lähti hänen luotaan lumivalkeana spitaalista.