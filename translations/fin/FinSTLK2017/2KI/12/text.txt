Jooas oli seitsemän vuoden vanha tullessaan kuninkaaksi.
Jeehun seitsemäntenä hallitusvuotena tuli Jooas kuninkaaksi, ja hän hallitsi Jerusalemissa neljäkymmentä vuotta. Hänen äitinsä oli nimeltään Sibja Beersebasta.
Jooas teki sitä, mikä on oikein Herran silmissä, niin kauan kuin hän eli, sillä pappi Joojada oli opettanut häntä.
Kuitenkaan uhrikukkulat eivät hävinneet, vaan kansa uhrasi ja suitsutti yhä edelleen uhrikukkuloilla.
Jooas sanoi papeille: "Kaiken rahan, joka pyhinä lahjoina tuodaan Herran temppeliin, käyvän rahan, kaiken arvion mukaan suoritettavan henkilörahan ja kaiken rahan, jonka joku sydämensä vaatimuksesta tuo Herran temppeliin,
papit ottakoot itselleen, kukin tuttavaltaan. Mutta heidän on niillä korjattava, mitä on rappeutunutta Herran temppelissä, missä vain on jotakin rappeutunutta."
Mutta vielä kuningas Jooaan kahdentenakymmenentenä kolmantena hallitusvuotena papit eivät olleet korjanneet mitään, mikä temppelissä oli rappeutunutta.
Kuningas Jooas kutsui pappi Joojadan ja muut papit ja sanoi heille: "Miksi te ette ole korjanneet mitään, mikä temppelissä on rappeutunutta? Nyt te ette enää saa ottaa rahaa tuttaviltanne, vaan teidän on annettava se siihen, mikä temppelissä on rappeutunutta."
Papit suostuivat siihen, etteivät ota rahaa kansalta paitsi korjatakseen sitä, mikä temppelissä oli rappeutunutta.
Pappi Joojada otti arkun ja kaivoi reiän sen kanteen ja asetti sen alttarin ääreen, oikealle puolelle, kun mennään Herran temppeliin. Papit, jotka vartioivat ovea, panivat siihen kaiken rahan, mikä tuotiin Herran temppeliin.
Kun he näkivät, että arkussa oli paljon rahaa, meni kuninkaan kirjuri sinne ylimmäisen papin kanssa. He panivat rahat säkkeihin ja laskivat rahat, jotka olivat Herran temppelissä.
Sitten punnitut rahat annettiin työnteettäjille, jotka oli pantu valvomaan töitä Herran temppelissä. He maksoivat niillä puusepät ja rakentajat, jotka tekivät työtä Herran temppelissä,
sekä muurarit ja kivenhakkaajat, myös puutavarat ja hakatut kivet, jotka oli ostettava sen korjaamiseksi, mikä Herran temppelissä oli rappeutunutta, kaikki temppelin korjausmenot.
Kuitenkaan Herran temppeliin ei teetetty hopeavateja, veitsiä, maljoja, torvia eikä mitään kulta- tai hopeaesineitä sillä rahalla, joka tuotiin Herran temppeliin,
vaan se annettiin työmiehille, että he sillä korjaisivat Herran temppeliä.
Miehiltä, joille rahat luovutettiin työmiehille annettaviksi, ei vaadittu tilintekoa, vaan he toimivat luottamusmiehinä.
Vikauhri- ja syntiuhrirahoja ei tuotu Herran temppeliin. Ne tulivat papeille.
Siihen aikaan Hasael, Aramin kuningas, tuli ja ryhtyi sotimaan Gatia vastaan ja valloitti sen. Sitten Hasael kävi hyökkäämään Jerusalemia vastaan.
Jooas, Juudan kuningas, otti kaikki pyhät lahjat, jotka hänen isänsä, Juudan kuninkaat Joosafat, Jooram ja Ahasja, olivat pyhittäneet, ja omat pyhät lahjansa sekä kaiken kullan, mitä oli Herran temppelin aarrekammioissa ja kuninkaan linnassa, ja lähetti ne Hasaelille, Aramin kuninkaalle. Tämä lähti pois Jerusalemin kimpusta.
Mitä muuta on kerrottavaa Jooaasta ja kaikesta, mitä hän teki, se on kirjoitettuna Juudan kuningasten aikakirjassa.
Mutta hänen palvelijansa nousivat ja tekivät salaliiton ja surmasivat Jooaan Millossa olevassa rakennuksessa, siinä, mistä mennään alas Sillaan.
Hänen palvelijansa Joosakar, Simeatin poika, ja Joosabad, Soomerin poika, löivät hänet kuoliaaksi, ja hänet haudattiin isiensä viereen Daavidin kaupunkiin. Hänen poikansa Amasja tuli kuninkaaksi hänen jälkeensä.