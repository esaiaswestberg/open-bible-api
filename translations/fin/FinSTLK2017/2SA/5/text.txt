Kaikki Israelin sukukunnat tulivat Daavidin luo Hebroniin ja sanoivat näin: "Katso, me olemme sinun luutasi ja lihaasi.
Jo aikaisemmin Saulin vielä ollessa kuninkaanamme sinä saatoit Israelin lähtemään ja tulemaan. Sinulle Herra on sanonut: 'Sinä olet kaitseva kansaani Israelia, ja sinä olet oleva Israelin ruhtinas.'"
Kaikki Israelin vanhimmat olivat tulleet kuninkaan luo Hebroniin, ja kuningas Daavid teki heidän kanssaan liiton Hebronissa Herran edessä. He voitelivat Daavidin Israelin kuninkaaksi.
Daavid oli kolmenkymmenen vuoden vanha tullessaan kuninkaaksi ja hallitsi neljäkymmentä vuotta.
Hebronissa hän hallitsi Juudaa seitsemän vuotta ja kuusi kuukautta, ja Jerusalemissa hän hallitsi koko Israelia ja Juudaa kolmekymmentä kolme vuotta.
Kuningas meni miehineen Jerusalemiin jebusilaisia vastaan, jotka asuivat siinä maassa. He sanoivat Daavidille näin: "Tänne sinä et tule, vaan sokeat ja ontuvat karkottavat sinut sanomalla: 'Ei tule Daavid tänne.'"
Mutta Daavid valloitti Siionin Vuorilinnan, se on Daavidin kaupungin.
Daavid sanoi sinä päivänä: "Jokainen, joka surmaa jebusilaisen ja tunkeutuu vesijohdolle asti, voittaa ne sokeat ja ontuvat, joita Daavid vihaa." Sen tähden on tapana sanoa: "Sokea ja ontuva älköön tulko taloon."
Daavid asettui Vuorilinnaan ja kutsui sen Daavidin kaupungiksi. Daavid rakensi Millon ympäristössä ja talonsa sisällä.
Daavid tuli yhä mahtavammaksi, ja Herra, Jumala Sebaot, oli hänen kanssaan.
Hiiram, Tyyron kuningas, lähetti sanansaattajat Daavidin luo sekä setripuita, puuseppiä ja kivenhakkaajia, ja nämä rakensivat Daavidille palatsin.
Daavid ymmärsi, että Herra oli vahvistanut hänet Israelin kuninkaaksi ja korottanut hänen kuninkuutensa kansansa Israelin tähden.
Hebronista tultuaan Daavid oli ottanut Jerusalemista vielä useampia sivuvaimoja ja vaimoja. Daavidille syntyi vielä poikia ja tyttäriä.
Nämä ovat niiden poikien nimet, jotka syntyivät hänelle Jerusalemissa: Sammua, Soobab, Naatan, Salomo,
Jibhar, Elisua, Nefeg, Jaafia,
Elisama, Eljada ja Elifelet.
Kun filistealaiset kuulivat, että Daavid oli voideltu Israelin kuninkaaksi, kaikki filistealaiset lähtivät etsimään Daavidia. Kun Daavid sen kuuli, hän meni alas Vuorilinnaan.
Kun filistealaiset olivat tulleet ja levittäytyneet Refaimin tasangolle,
Daavid kysyi Herralta: "Menenkö filistealaisia vastaan? Annatko heidät käsiini?" Herra sanoi Daavidille: "Mene, sillä tosiaan annan filistealaiset käsiisi."
Daavid tuli Baal-Perasimiin. Siellä Daavid voitti heidät ja sanoi: "Herra on murtanut viholliseni edessäni, niin kuin vedet murtavat." Siitä sen paikan nimeksi tuli Baal-Perasim.
He jättivät siihen epäjumalankuvansa, ja Daavid ja hänen miehensä veivät ne pois.
Filistealaiset tulivat vielä kerran ja levittäytyivät Refaimin tasangolle.
Daavid kysyi Herralta, ja hän vastasi: "Älä mene heitä vastaan, vaan kierrä heidät takaapäin ja hyökkää heidän kimppuunsa balsamipuiden puolelta.
Kun kuulet astunnan kahinan balsamipuiden latvoista, ryntää nopeasti, sillä silloin Herra on käynyt edelläsi tuhotakseen filistealaisten leirin." Daavid teki, niin kuin Herra oli häntä käskenyt, ja hän voitti filistealaiset ja ajoi heitä takaa Gebasta aina Geseriin saakka.
