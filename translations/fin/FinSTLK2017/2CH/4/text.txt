Hän teki alttarin vaskesta, kaksikymmentä kyynärää pitkän, kaksikymmentä kyynärää leveän ja kymmenen kyynärää korkean.
Hän teki myös meren, valetun, kymmenen kyynärää leveän reunasta reunaan, ympäriinsä pyöreän, ja viisi kyynärää korkean. Kolmekymmentä kyynärää pitkä mittanuora ulottui sen ympäri.
Sen alaosassa oli yltympäri häränkuvia, jotka kulkivat sen ympäri. Ne ympäröivät merta joka puolelta. Niitä oli kymmenen kullakin kyynärällä. Härkiä oli kahdessa rivissä, meren kanssa yhteen valettuina.
Se seisoi kahdentoista härän varassa, joista kolme oli käännettynä pohjoiseen, kolme länteen, kolme etelään ja kolme itään päin. Meri oli niiden yläpuolella, niiden varassa, ja kaikkien niiden takamukset olivat sisäänpäin.
Se oli kämmenen paksuinen, ja sen reuna oli maljan reunan kaltainen, puhjenneen liljan muotoinen. Siihen mahtui paljon, se veti kolmetuhatta bat-mittaa.
Hän teki myös kymmenen allasta ja asetti viisi oikealle puolelle ja viisi vasemmalle puolelle pesemistä varten. Sillä niissä huuhdottiin se, mikä kuului polttouhriin. Mutta meri oli pappien peseytymistä varten.
Hän teki myös kymmenen kultaista lampunjalkaa, niin kuin niistä oli säädetty, ja pani ne temppelisaliin, viisi oikealle puolelle ja viisi vasemmalle puolelle.
Hän teki myös kymmenen pöytää ja asetti ne temppelisaliin, viisi oikealle puolelle ja viisi vasemmalle puolelle. Hän teki myös sata kultamaljaa.
Hän teki pappien esipihan ja suuren esikartanon sekä esikartanon ovet. Ovet hän päällysti vaskella.
Meren hän asetti oikealle sivulle, kaakkoa kohti.
Huuram teki myös kattilat, lapiot ja maljat. Huuram sai suoritetuksi työn, mikä hänen oli tehtävä kuningas Salomolle Jumalan temppeliin:
kaksi pylvästä ja kaksi palloa, pylväänpäätä, pylväiden päähän, ja kaksi ristikkokoristetta peittämään kahta pallonmuotoista pylväänpäätä, jotka olivat pylväitten päässä,
ja neljäsataa granaattiomenaa kahteen ristikkokoristeeseen, kaksi riviä granaattiomenia kumpaankin ristikkokoristeeseen, peittämään kahta pallonmuotoista pylväänpäätä, jotka olivat pylväitten päällä.
Hän teki telineet ja rakensi altaat telineitten päälle,
ja yhden meren ja kaksitoista härkää sen alle.
Kattilat, lapiot ja haarukat sekä kaikki niihin kuuluvat esineet Huuram-Aabiv teki kuningas Salomolle Herran temppeliin kiillotetusta vaskesta.
Kuningas valatti ne savimuotteihin Jordanin lakeudella Sukkotin ja Seredan välillä.
Salomo teetti kaikkia näitä esineitä erittäin paljon, sillä vasken painoa ei määrätty.
Salomo teetti myös kaikki esineet, joita tuli olla Herran temppelissä: kulta-alttarin, pöydät, joilla näkyleivät olivat,
lampunjalat lamppuineen, jotka oli sytytettävä säädetyllä tavalla kaikkeinpyhimmän eteen, puhtaasta kullasta,
kultaisine kukkalehtineen, lamppuineen ja lamppusaksineen – puhtainta kultaa;
veitset, maljat, kupit ja hiilipannut puhtaasta kullasta; ja temppelin oviaukkojen sisemmät ovet, jotka veivät kaikkeinpyhimpään, sekä ne temppelin ovet, jotka veivät temppelisaliin, kullasta.