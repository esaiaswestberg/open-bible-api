Kun kaikki työ, minkä Salomo teetti Herran temppeliin, oli valmis, Salomo vei sinne isänsä Daavidin pyhät lahjat. Hopean, kullan ja kaikki esineet hän pani Jumalan temppelin aarrekammioihin.
Salomo kokosi Israelin vanhimmat ja kaikki sukukuntien johtomiehet, israelilaisten perhekuntien päämiehet, Jerusalemiin, tuomaan Herran liitonarkin Daavidin kaupungista, se on Siionista.
Kuninkaan luo kokoontuivat kaikki Israelin miehet juhlapäivänä, joka on seitsemännessä kuussa.
Kun kaikki Israelin vanhimmat olivat tulleet saapuville, nostivat leeviläiset arkin
ja veivät arkin ja ilmestysmajan sinne, sekä kaiken pyhän kaluston, joka oli teltassa. Leeviläiset papit veivät ne sinne.
Kuningas Salomo seisoi arkin edessä sekä koko Israelin kansa, joka oli kokoontunut hänen luokseen, ja he uhrasivat lampaita ja nautoja niin paljon, että niitä ei voitu luetella eikä laskea.
Papit toivat Herran liitonarkin paikoilleen temppelin kuoriin, kaikkeinpyhimpään, kerubien siipien alle.
Sillä kerubit levittivät siipensä sen paikan yli, missä arkki oli. Siten kerubit peittivät ylhäältä päin arkin ja sen korennot.
Korennot olivat niin pitkiä, että niiden arkista ulkonevat päät saattoi nähdä kaikkeinpyhimmän edustalta, mutta ulkoa niitä ei voinut nähdä. Ne jäivät sinne tähän päivään asti.
Arkissa ei ollut muuta kuin ne kaksi taulua, jotka Mooses oli pannut sinne Hoorebilla, kun Herra oli tehnyt liiton israelilaisten kanssa heidän lähdettyään Egyptistä
Papit lähtivät pyhäköstä. Kaikki siellä olevat papit olivat pyhittäytyneet osastoihin katsomatta.
Kaikki leeviläiset veisaajat, Aasaf, Heeman ja Jedutun poikineen ja veljineen, seisoivat hienoihin pellavavaatteisiin puettuina symbaaleineen, harppuineen ja lyyroineen itään päin alttarista. Heidän kanssaan oli 120 pappia, jotka puhalsivat torviin.
Puhaltajien ja veisaajien oli yhdyttävä yhtaikaa ja yhteen ääneen ylistämään ja kiittämään Herraa. Torvien, symbaalien ja muiden soittimien soidessa viritettiin Herran ylistys: "Hän on hyvä, sillä hänen armonsa pysyy iankaikkisesti." Silloin pilvi täytti Herran temppelin.
Papit eivät voineet astua toimittamaan virkaansa pilven tähden, koska Herran kirkkaus täytti Jumalan temppelin.