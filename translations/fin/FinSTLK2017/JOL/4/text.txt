Sillä katso, niinä päivinä ja siihen aikaan, kun käännän Juudan ja Jerusalemin kohtalon,
kokoan kaikki pakanakansat, vien ne alas Joosafatin laaksoon ja käyn siellä oikeutta niiden kanssa kansani ja perintöosani, Israelin, tähden. Sillä he ovat hajottaneet sen pakanakansojen sekaan, ja ovat jakaneet maani
ja heittäneet kansastani arpaa. He ovat antaneet pojan porttoa vastaan sekä myyneet tytön viinistä, jonka ovat juoneet.
Mitä teilläkin on sanomista minulle, teillä Tyyro ja Siidon ja kaikki filistealaisten rannikot? Tahdotteko te kostaa minulle? Jos kostatte minulle, käännän koston nopeasti ja kiireesti omaan päähänne,
teille, jotka olette ottaneet hopeani ja kultani, vieneet ihanat kalleuteni temppeleihinne
sekä myyneet Juudan ja Jerusalemin lapsia jaavanilaisille viedäksenne heidät pois kauas omalta maaltaan.
Katso, tuon heidät pois siitä paikasta, johon te olette heidät myyneet, ja annan koston kohdata omaa päätänne:
myyn poikianne ja tyttäriänne Juudan poikien käsiin, ja he myyvät heitä sabalaisille, kaukaiselle kansalle. Sillä Herra on puhunut.
Julistakaa tämä pakanakansoissa, alkakaa pyhä sota, innostakaa sankareita, lähestykööt, hyökätkööt kaikki soturit.
Takokaa aurankärkenne miekoiksi ja vesurinne keihäiksi. Sanokoon heikko: "Minä olen sankari."
Käykää avuksi, tulkaa, kaikki kansakunnat joka taholta. He kokoontuvat sinne. Anna, Herra, sankariesi astua sinne alas
Lähtekööt liikkeelle, hyökätkööt kansakunnat Joosafatin laaksoon, sillä siellä hän istuu tuomitsemassa kaikkia pakanakansoja, joka taholta tulleita.
Lähettäkää sirppi, sillä sato on kypsynyt. Tulkaa polkemaan, sillä kuurna on täynnä ja viinialtaat pursuavat yli, sillä heidän pahuutensa on suuri.
Meluavia joukkoja, meluavia joukkoja tuomion laaksossa! Sillä lähellä on Herran päivä tuomion laaksossa.
Aurinko ja kuu käyvät mustiksi, ja tähdet pidättävät valonsa.
Herra karjahtelee Siionista ja antaa äänensä kuulua Jerusalemista, ja taivaat ja maa järkkyvät, mutta Herra on kansansa suoja, Israelin lasten turva.
Tulette tietämään, että minä olen Herra, Jumalanne, joka asun Siionissa, pyhällä vuorellani. Jerusalem on oleva pyhä, eivätkä vieraat enää kulje sen läpi.
Sinä päivänä vuoret tihkuvat rypälemehua ja kukkulat vuotavat maitoa. Kaikissa Juudan puroissa virtaa vesi, ja Herran huoneesta juoksee lähde ja kastelee Akasialaakson.
Egypti tulee autioksi, ja Edom tulee autioksi erämaaksi väkivallan tähden, jota ne ovat tehneet Juudan lapsille, kun ovat vuodattaneet viatonta verta heidän maassaan.
Mutta Juuda on oleva asuttu iankaikkisesti ja Jerusalem polvesta polveen.
Julistan heidät puhtaiksi verivelasta, josta en ole heitä puhtaiksi julistanut, ja Herra on asuva Siionissa.