Daavid kokosi Jerusalemiin kaikki Israelin päämiehet, sukukuntien päämiehet, osastojen päälliköt, jotka palvelivat kuningasta, tuhannen- ja sadanpäämiehet, kuninkaan ja hänen poikiensa kaiken omaisuuden ja karjan ylihoitajat, hovimiehet, sankarit ja kaikki valiosotilaat.
Kuningas Daavid nousi seisomaan jaloilleen ja sanoi: "Kuulkaa minua, veljeni ja kansani. Minä olin aikonut rakentaa huoneen Herran liitonarkin leposijaksi ja Jumalamme jalkojen astinlaudaksi ja olin valmistautunut rakentamaan.
Mutta Jumala sanoi minulle: 'Älä sinä rakenna temppeliä nimelleni, sillä sinä olet sotilas ja olet vuodattanut verta.'
Kuitenkin valitsi Herra, Israelin Jumala, minut kaikesta isäni suvusta olemaan Israelin kuninkaana ikuisesti. Sillä Juudan hän valitsi ruhtinaaksi ja Juudan heimosta isäni suvun, ja isäni poikien joukossa olin otollinen hänelle, niin että hän teki minut koko Israelin kuninkaaksi.
Kaikkien poikieni joukosta, sillä Herra on antanut minulle monta poikaa, hän valitsi poikani Salomon istumaan Herran valtakunnan valtaistuimella ja hallitsemaan Israelia.
Hän sanoi minulle: 'Sinun poikasi Salomo on rakentava temppelini ja esikartanoni, sillä olen valinnut hänet pojakseni ja minä olen oleva hänelle Isänä.
Vahvistan hänen kuninkuutensa iankaikkisesti, jos hän on luja ja pitää käskyni ja oikeuteni, niin kuin hän nyt tekee.'
Nyt sanon koko Israelin, Herran seurakunnan, edessä ja Jumalamme kuullen: Noudattakaa ja tutkikaa kaikkia Herran, Jumalanne, käskyjä, että saisitte pitää omananne tämän hyvän maan ja jättäisitte sen perinnöksi lapsillenne jälkeenne ikiajoiksi.
Sinä, poikani Salomo, opi tuntemaan isäsi Jumala ja palvele häntä ehyellä sydämellä ja alttiilla mielellä, sillä Herra tutkii kaikki sydämet ja ymmärtää kaikki ajatukset ja aivoitukset. Jos häntä etsit, löydät hänet, mutta jos luovut hänestä, hän hylkää sinut iankaikkisesti.
Katso nyt eteesi, sillä Herra on valinnut sinut rakentamaan temppelipyhäkön. Ole luja ja ryhdy työhön."
Sen jälkeen Daavid antoi pojalleen Salomolle temppelin eteisen, sen rakennusten, varastohuoneiden, yläsalien, sisähuoneiden ja armoistuimen huoneen mallin
sekä määräykset kaikesta, mitä hänellä oli mielessään: Herran temppelin esikartanoista ja kaikista kammioista [temppelin] ympärillä, Jumalan temppelin ja pyhien lahjojen aarrekammioista,
sekä myös pappien ja leeviläisten osastoista, kaikesta Herran temppelissä toimitettavasta palveluksesta ja kaikista Herran temppelin palveluksessa tarvittavista esineistä: kullasta,
jokaisen palveluksessa tarvittavan kultaesineen painosta, kaikista hopeakaluista, jokaisen palveluksessa tarvittavan hopeaesineen painosta;
kullasta tehtävien lampunjalkojen ja niiden kunkin lampun kullan painosta, jokaisen lampunjalan ja sen lamppujen painosta; samoin hopeasta tehtävien lampunjalkojen painosta, jokaisen lampunjalan ja sen lamppujen painosta, jokaisen lampunjalan käytön mukaan;
edelleen näkyleipäpöytien kullan painosta, kunkin pöydän erikseen, samoin hopeasta tehtävien pöytien hopeasta;
haarukoiden, maljojen ja kannujen puhtaasta kullasta, samoin kultapikareista, kunkin pikarin painosta, ja hopeapikareista, kunkin pikarin painosta;
myös suitsutusalttarin puhdistetun kullan painosta ja vaunujen mallista, kultakerubeista, joitten tuli levittää siipensä ja peittää Herran liitonarkki.
"Tämä kaikki on kirjoituksessa, joka on lähtenyt Herran kädestä. Hän on opettanut minulle kaikki tämän mallin mukaan tehtävät työt."
Daavid sanoi pojalleen Salomolle: "Ole luja ja rohkea ja ryhdy työhön, älä pelkää äläkä arkaile, sillä Herra Jumala, Jumalani, on oleva kanssasi. Hän ei jätä sinua eikä hylkää sinua, kunnes olet saanut valmiiksi kaikki Herran temppelissä tehtävät työt.
Katso, pappien ja leeviläisten osastot ovat valmiit kaikkeen palvelukseen Jumalan temppelissä, ja sinulla on kaikkiin töihin käytettävinäsi niitä, jotka alttiisti ja taitavasti tekevät kaikkea palvelusta, niin myös päämiehet ja koko kansa kaikkiin tehtäviisi."