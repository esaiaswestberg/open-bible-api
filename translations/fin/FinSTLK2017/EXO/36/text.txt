"Besalel ja Oholiab sekä kaikki taitajat, joille Herra on antanut taidon ja ymmärryksen tietää, miten mikin pyhäkössä tehtävä työ on suoritettava, tehkööt kaikissa kohdin, niin kuin Herra on käskenyt."
Mooses kutsui luokseen Besalelin ja Oholiabin ja kaikki taitajat, joiden sydämeen Herra oli antanut taidon, kaikki, joiden sydän vaati heitä ryhtymään työhön suorittaakseen sen.
He ottivat Moosekselta kaikki annit, jotka israelilaiset olivat tuoneet pyhäkössä tehtävien töiden suorittamista varten. He toivat hänelle vielä joka aamu vapaaehtoisia lahjoja.
Niin tulivat kaikki taitajat, jotka tekivät kaikkia töitä pyhäkössä, mies toisensa jälkeen, siitä työstä, jota kukin oli tekemässä,
ja sanoivat Moosekselle näin: "Kansa tuo enemmän, kuin mitä tarvitaan sen työn valmistamiseksi, jonka Herra on käskenyt tehdä."
Mooses käski kuuluttaa leirissä ja sanoa: "Älköön kukaan, mies tai nainen, enää valmistako mitään anniksi pyhäkköä varten." Niin kansa lakkasi tuomasta lahjoja.
Sillä kaikkea työtä varten, mikä oli tehtävä, oli jo koottu riittävästi, jopa yli tarpeen.
Niin kaikki taitajat, jotka siinä työssä olivat, tekivät asumuksen kymmenestä telttakankaan kaistasta, jotka olivat valmistetut kerratuista valkoisista pellavalangoista ja sinipunaisista, purppuranpunaisista ja karmiininpunaisista langoista. Niihin tehtiin taitavasti kudottuja kerubeja.
Kunkin kaistan pituus oli kaksikymmentä kahdeksan kyynärää ja leveys neljä kyynärää. Kaikilla kaistoilla oli sama mitta.
Viisi kaistaa yhdistettiin toisiinsa, ja samoin toiset viisi kaistaa yhdistettiin toisiinsa.
Sitten tehtiin silmukat sinipunaisesta langasta ensimmäisen kaistan reunaan, yhdistetyn kappaleen laitaan, ja samoin toisen yhdistetyn kappaleen viimeisen kaistan reunaan.
Viisikymmentä silmukkaa tehtiin ensimmäiseen kaistaan ja viisikymmentä silmukkaa vastaavan kaistan laitaan toiseen yhdistettyyn kappaleeseen, niin että silmukat olivat kohdakkain.
Sitten tehtiin viisikymmentä kultahakasta, ja kaistat yhdistettiin toisiinsa näillä hakasilla, niin että siitä tuli yhtenäinen asumus.
Vielä tehtiin vuohenkarvoista telttakankaan kaistoja asumusta suojaavaksi teltaksi. Niitä kaistoja tehtiin yksitoista.
Kunkin kaistan pituus oli kolmekymmentä kyynärää ja leveys neljä kyynärää. Niillä yhdellätoista kaistalla oli sama mitta.
Kaistat liitettiin yhteen, viisi kaistaa erikseen ja kuusi kaistaa erikseen.
Viisikymmentä silmukkaa tehtiin toisen yhdistetyn kappaleen viimeisen kaistan reunaan ja viisikymmentä silmukkaa toisen yhdistetyn kappaleen vastaavan kaistan reunaan.
Sitten tehtiin viisikymmentä vaskihakasta, joilla teltta liitettiin yhteen, niin että siitä tuli yhtenäinen.
Teltalle tehtiin peite punaisista pässin nahoista ja sen päälle vielä toinen peite tahašin nahoista.
Asumuksen laudat tehtiin akasiasta, pystyyn asetettaviksi.
Jokainen lauta oli kymmenen kyynärää pitkä ja puolitoista kyynärää leveä.
Jokaisessa laudassa oli kaksi tappia, jotka oli yhdistetty keskenään poikkilistalla. Näin tehtiin kaikki asumuksen laudat.
Asumuksen lautoja tehtiin kaksikymmentä lautaa eteläpuolta varten.
Kahdenkymmenen laudan alle tehtiin neljäkymmentä hopeajalustaa, aina kaksi jalustaa kunkin laudan alle sen kahta tappia varten.
Samoin asumuksen toista sivua, pohjoispuolta, varten tehtiin kaksikymmentä lautaa,
ja neljäkymmentä hopeajalustaa, aina kaksi jalustaa kunkin laudan alle.
Mutta asumuksen takasivua, länsipuolta, varten tehtiin kuusi lautaa.
Kaksi lautaa tehtiin asumuksen peränurkkia varten.
Ne olivat yhteen liitettyjä kaksoislautoja ja alhaalta alkaen kiinni toisissaan ylös saakka, ensimmäiseen renkaaseen asti. Näin ne molemmat tehtiin kumpaakin nurkkaa varten.
Näin tuli olemaan yhteensä kahdeksan lautaa ja niihin kuusitoista hopeajalustaa, aina kaksi jalustaa kunkin laudan alla.
Tehtiin myös viisi poikkitankoa akasiasta asumuksen toisen sivun lautoja varten
ja viisi poikkitankoa asumuksen toisen sivun lautoja varten ja viisi poikkitankoa asumuksen takasivun, länsipuolen, lautoja varten.
Keskimmäinen poikkitanko tehtiin ulottumaan lautojen keskikohdalta reunasta reunaan.
Laudat päällystettiin kullalla, ja niiden renkaat tehtiin kullasta poikkitankojen pitimiksi, ja poikkitangotkin päällystettiin kullalla.
Vielä tehtiin esirippu sinipunaisista, purppuranpunaisista ja karmiininpunaisista langoista ja kerratuista valkoisista pellavalangoista. Siihen tehtiin taitavasti kudottuja kerubeja.
Siihen tehtiin neljä pylvästä akasiasta, ja ne päällystettiin kullalla, ja niiden koukut olivat kultaa, ja niitä varten valettiin neljä hopeajalustaa.
[Tehtiin] teltan oveen verho, kirjaillen kudottu sinipunaisista, purppuranpunaisista ja karmiininpunaisista langoista ja kerratuista valkoisista pellavalangoista,
viisi pylvästä koukkuineen, ja niiden päät ja niiden koristepienat päällystettiin kullalla. Niiden viisi jalustaa tehtiin vaskesta.