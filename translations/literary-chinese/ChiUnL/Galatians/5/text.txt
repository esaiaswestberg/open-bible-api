基督旣釋我儕、而得自由、故宜堅立、勿再負爲僕之軛、
我保羅語爾、若受割、則基督於爾無益、
我復證之、凡受割者、宜行全律、
爾欲由律見義者、乃絕於基督、而隕於恩矣、
蓋我儕以神由信、而待所望之義、
於基督耶穌中、或割或否、皆無益、惟以愛而行之信有益、
昔爾所趨者善矣、誰阻爾不順眞理乎、
其所勸導、非出於召爾者、
少許之酵、發全團矣、
我緣主深信爾無異志、但擾爾者、不論何人、必服其鞫、
兄弟乎、若我尚宣割禮、何至猶見窘逐乎、若然、則十架之窒礙已泯矣、
彼亂爾者、何若自閹爲愈也、○
兄弟乎、爾蒙召得自由、然勿以自由爲形軀之機、惟以愛相供役、
蓋全律一言以蔽之、曰愛鄰如己、
若爾相吞噬、恐相淪亡、爾其愼之、○
我故謂爾當依聖神而行、則不縱形軀之慾、
蓋形軀之慾禦乎神、神禦形軀、二者相敵、俾爾不行其所欲行、
爾若爲神所導、則不在律下矣、
夫形軀之行、乃顯然者、卽淫亂、汚穢、邪侈、
拜像、巫術、結仇、爭鬬、忌恨、忿怒、釁隙、朋黨、異端、
媢嫉、沈湎、荒宴等類、今我告爾、如昔所言、凡行此者、必不得承上帝國也、
惟聖神之果、乃仁愛、喜樂、和平、恆忍、慈惠、良善、忠信、
温柔、節制、如此者、無律禁之、
且屬基督耶穌者、已以形軀及其情慾、釘於十架矣、○
我儕若依聖神而生、宜依聖神而行、
勿尚虛榮、相激相嫉、