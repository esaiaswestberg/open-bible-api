兄弟乎、若人偶蹈愆尤、爾曹屬聖神者、宜以温柔之心規正之、且宜自顧、恐亦見試、
宜互相任勞、以盡基督之律、
無而爲有者、是自欺也、
宜各驗己行、則所誇者在己、不在他人、
蓋必各任己任也、○
學道者、宜以財物供教者、
勿受惑、上帝不受侮也、蓋所播者爲何、所穫者亦爲何、
播於形軀者、將由形軀而穫敗壞、播於聖神者、將由聖神而穫永生、
宜行善勿倦、若不頹憊、屆期將穫矣、
設或有機、則宜行善於衆、而於信者之家爲尤切、○
視我達爾之手書、字體何其大也、
凡欲以形軀矜飾者、強爾受割、特恐爲基督之十架受窘逐耳、
蓋彼受割者、己不守律、惟欲爾受割、致彼因爾形軀而誇、
然我無所誇、惟誇我主耶穌基督之十架耳、由是、世於我已釘十架、我於世亦然、
蓋受割與否、皆無足重、惟新造者而已、
凡依此準繩而行者、願平康矜恤臨之、曁上帝之以色列民焉、○
今而後人毋擾我、蓋我身佩耶穌之印記也、○
兄弟乎、願我主耶穌基督之恩在爾衷、阿們、