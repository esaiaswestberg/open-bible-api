越十四年、我與巴拿巴復上耶路撒冷、亦攜提多、
乃依啟示而往、且以我在異邦所宣福音告之、惟私陳於有令聞者、免我前後奔馳爲徒然也、
偕我之提多、希利尼人也、未嘗強之受割、
因有私引之僞兄弟潛入、窺我儕於基督耶穌所得之自由、欲僕我儕、
我未嘗一時服而讓之、爲使福音之眞、恆存爾中、
至於有名望者、無論何如人、與我無涉、蓋上帝不以貌視人、彼有名望者、無所增益於我、
反乎此、旣見主託我宣福音於未受割者、亦猶託彼得宣於已受割者、
蓋感彼得爲使徒於受割者、亦感我爲使徒於異邦、
且知賜我之恩、雅各磯法約翰、人所視爲柱石者、則施右手相交之禮、於我及巴拿巴、俾適異邦、而彼往受割者、
惟欲我儕顧念貧者、我亦殷勤爲是也、○
然磯法至安提阿、我面諍之、以其干咎也、
蓋有自雅各來者、未至時、彼與異邦人同食、及至、則退而自別、畏受割者也、
其餘之猶太人、亦相率爲僞、甚至巴拿巴亦受其誘、而效尤焉、
我見其行不端、不依福音之眞、遂於衆前語之曰、爾猶太人也、所行旣如異邦人、非如猶太人、胡爲強異邦人如猶太人乎、
夫我儕本猶太人、非異邦罪人、
旣知人之見義、非由行律、乃由信耶穌基督、則信乎耶穌基督、俾由信而見義、不由行律、蓋無人由行律而見義也、
我儕於基督而求見義、仍不免爲罪人、則基督豈爲罪之役乎、非也、
我若復建素所毀者、則自表爲干律者矣、
蓋我由律已死於律、致得生於上帝、
我已與基督同釘十架、而我尚生、非我也、基督生於我中也、今我生於形軀者、乃因信而生、卽信上帝子愛我而爲我捐己者也、
我不虛上帝之恩、蓋義若由律、則基督之死爲徒然矣、