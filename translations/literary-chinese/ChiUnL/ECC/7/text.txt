令名愈於寶膏、死日愈於生日、
入居喪之家、愈於入筵宴之家、蓋死爲衆人之終、生者必心藏之、
憂戚愈於嬉笑、蓋面有憂、致心正焉、
智者心在居喪之家、愚者心在歡樂之家、
聆智者之譴責、愈於聽愚者之謳歌、
愚者之笑、猶釜底焚荊棘之聲、斯亦虛空、
智者勒索、則成爲愚、賄賂敗人明哲、
事之終愈於事之始、心忍愈於心驕、
心勿遽怒、蓋怒乃愚者所懷、
勿謂今不如古何耶、詢此、乃不智也、
智之美同於業、有益於凡覩日光者、
智爲護庇、金錢亦然、惟智能保人之生命、其益尤著、
當考上帝之作爲、彼所曲者、孰能直之、
亨通之日宜喜樂、患難之日宜思維、上帝使二者互至、俾人不得料其後、○
有義人行義而隕沒、有惡人行惡而長久、我於虛空之日、皆見之矣、
勿過於義、勿過於智、何爲自取敗亡耶、
勿作極惡、勿爲愚昧、何爲未及期而死耶、
有事可爲、持此爲美、彼亦勿舍、寅畏上帝者、必脫於諸難、○
智慧使哲人有能、愈於邑中十有司、
義者恆行善、而絕未干罪、世無其人、
人所言者、勿悉聽之、免聞爾僕之詛、
蓋爾屢詛人、爾心自知之、○
凡此諸事、我嘗以智驗之、自謂我將得智、惟智遠我、
凡所有者、其理玄遠深邃、孰能測之、
我轉而決志究察智慧、與萬事之原由、欲知惡之爲愚、愚之爲妄、
察知有婦、心爲罟擭、手爲繩索、較死尤苦、上帝所悅者、得以避之、惟罪人爲其所陷、
傳道者曰、我旣一一察之、究其理之所以、則有得焉、
我心所求、猶未遇者、千男之中、我得其一、衆女之中、不得其一、
我察而知、上帝造人、本爲正直、而人所謀、機巧百出、