耶路撒冷王大衞子、傳道者之言、○
傳道者曰、虛空之虛空、虛空之虛空、萬事虛空、
人於日下所勞力之操作、何益之有、
一代旣往、一代又來、大地永存、
日出日入、速返其所出、
風向南吹、轉而北行、迴旋無息、返其原道、
諸川匯海、而海不盈、川流所出、復歸其處、
萬物困乏、言之不盡、目覩之而不饜、耳聞之而不盈、
事旣有、必復有之、事旣爲、必復爲之、日下無有新事、
人豈能指一事曰、試觀此乃新事、我儕以前之世、已有之矣、
已往之世、無記憶者、將來之世、後亦不記憶之、○
我傳道者、在耶路撒冷爲以色列王、
專心用智考察天下所爲之事、則知此爲苦任、乃上帝畀於世人、以之爲務、
我見日下所爲之事、悉屬虛空、莫非捕風、
曲者不能直、缺者不能數、
我心自謂、我獲大智、勝於先我在耶路撒冷者、我心多歷智識、
我復專心以明智慧、而知狂妄愚蒙、乃覺亦屬捕風、
蓋智慧多、則愁苦亦多、知識增、則憂戚亦增也、