我上帝、我上帝、何遺棄予、遠離而不輔助、不聽我之呻吟兮、
我上帝歟、我晝籲爾、不蒙俞允、我夜籲爾、不獲綏安兮、
惟爾爲聖、以以色列之頌讚爲座兮、
我之列祖、惟爾是恃、彼倚賴爾、爾救援之兮、
彼呼籲爾、而蒙救援、彼倚賴爾、不至愧恥兮、
惟我乃蚓而非人、爲人凌辱、爲民藐視兮、
凡見我者、咸加戲笑、鼓脣搖首兮、
曰、可託之於耶和華、俾其拯救、彼旣悅之、任其救援兮、
惟爾出我於胎、在我母懷、使我賴爾兮、
予旣誕育、託身於爾、自母生我、爾爲我上帝兮、
祈勿遠我、患難迫近、助我無人兮、
多有牡牛環我、巴珊健牛圍我兮、
向我張口、如咆哮吞噬之獅兮、
我見傾如水、骨節盡脫、中心如蠟、銷鎔於內兮、
精力旣枯、有如破瓦、舌貼於齦、爾置我於死地之塵兮、
犬類圍我、惡黨環我、刺我手足兮、
我骨可數、衆目眈眈視我兮、
分我外衣、鬮我衷服兮、
耶和華歟、勿遠離我、我之救濟、速來援助兮、
拯我魂於刃、救我命於犬類之勢兮、
爾已允我脫於兕角、祈拯我出於獅口兮、
我將宣爾名於昆弟、頌爾於會中兮、
寅畏耶和華者、當讚揚之、雅各之嗣、當尊榮之、以色列之裔、當敬畏之、
困者之苦、彼未嘗輕視厭惡、未嘗掩面不顧兮、其人呼籲、乃垂聽兮、
我於大會之中、所頌讚者、乃由於爾、在畏爾者前、必償我願兮、
謙卑者必得食而飽、尋求耶和華者、必頌揚之、願爾心其永活兮、
地之四極、將念耶和華而歸之、列邦諸族、拜於其前兮、
國祚屬於耶和華、彼爲列邦之主兮、
地上之豐肥者、必飲食而敬拜兮、將歸塵土、莫保其生者、必俯伏於其前兮、
若子若孫、必奉事之、主之經營、必傳後世兮、
必來稱述其義、以其所行、宣示後生之民兮、