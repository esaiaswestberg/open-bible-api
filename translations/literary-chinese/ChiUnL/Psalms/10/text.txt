耶和華歟、何爲遙立、當患難時、何爲隱避、
惡人驕肆、窘迫貧民、願其陷於己謀兮、
惡者以心之欲爲誇、貪者背棄耶和華、而侮慢之、
惡者其容驕矜、謂耶和華必不究斥、意中絕無上帝兮、
彼之所爲、恆穩固兮、爾之讞典高遠、其目所不及、凡厥仇敵、悉爲所叱兮、
意謂我躬不致動搖、累世不經挫折、
呪詛詭譎殘刻盈其口、很毒邪慝在其舌、
蹲伏鄉曲、暗殺無辜、眈眈於煢獨兮、
潛伏幽暗、如獅在林、伺捕貧人、曳其網而獲之、
屈身蹲踞、煢獨隕於其強暴兮、
意謂上帝忘之、永蒙厥面、而弗視兮、
耶和華歟、爾其興起、上帝歟、爾其伸手、毋忘貧民兮、
惡者奚藐上帝、以爲不加究斥、
爾實鑒觀、灼見殘暴很毒、而手報之、煢獨惟爾依歸、孤兒蒙爾扶助兮、
惡者之臂、願爾折之、窮詰其罪、至於無遺兮、
耶和華爲君、永世靡曁、列邦見絕於其地兮、
耶和華歟、謙卑者之祈、爾已聞之、必堅厥志、傾耳聽之、
雪孤兒與屈者之寃、俾世人不復施其威兮、