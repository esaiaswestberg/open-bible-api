上帝歟、以爾讞才賜王、以爾公義賜王子兮、
彼必判爾民以義、判爾貧民以公兮、
山嶽岡陵、必因公義、使民得安兮、
彼必爲貧民伸寃、拯窮乏之子、摧強暴之徒兮、
日月猶存、人必畏爾、迄於萬世兮、
彼之蒞臨、如雨降於已芟之草、甘霖潤澤土壤兮、
其時義者必興、平康之盛、如月之恆兮、
其權所及、自此海至彼海、自大河至地極兮、
居於野者必跽其前、其敵舐土兮、
他施曁島嶼之王納貢、示巴及西巴之王饋禮兮、
諸王跪拜、列國奉事兮、
窮乏者呼籲、彼必救之、困苦者無助、彼必援之兮、
矜恤窮苦之輩、拯救貧人之命兮、
必贖其命、脫於欺凌強暴、視其血爲寶兮、
彼必生存、人將奉以示巴之金、恆爲祈禱、終日頌美兮、
山巔平壤、禾稼繁盛、穀實搖曳、若利巴嫩之樹、邑人暢茂、如地上之草兮、
其名永存、其名必昌、如日悠久、人必因之受祜、萬國稱其有福兮、○
耶和華上帝、以色列之上帝、獨行奇事、當頌美兮、
願其榮名永受頌揚、榮光遍滿全地、誠所願兮、誠所願兮、○
耶西子大衞之祈禱已畢、