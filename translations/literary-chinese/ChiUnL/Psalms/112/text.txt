爾其頌美耶和華、寅畏耶和華、深悅其誡命者、其有福兮、
其裔必強盛於地上、正人之後代、必蒙福兮、
其家富有貨財、其義永存兮、
正人在幽暗中、光輝爲之顯著、其人慈悲、矜憫公義兮、
施恩而貸金者、必獲益、在受鞫時、必得直兮、
永不動搖、義人恆被記憶兮、
噩耗不驚、心志堅定、惟耶和華是恃兮、
其心穩固、無所畏葸、迨見其敵遭報兮、
彼散財、彼濟貧、其義永存、其角以榮高舉兮、
惡者見之而恚恨、切齒而消亡、惡黨所欲、必歸烏有兮、