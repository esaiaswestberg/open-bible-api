耶和華歟、大衞之難、尚其記憶兮、
彼如何發誓於耶和華、許願於雅各之能者、
曰、我必不入我幕、不登我牀、
不任我目寢睡、合睫而眠兮、
俟我爲耶和華尋獲居所、爲雅各之能者、尋獲帷幕兮、
我聞約匱在以法他、遇之於林野兮、
我儕入其帷幕、拜於足几之下兮、
耶和華歟、尚其興起、與爾力之約匱、同入安居之所兮、
願爾之祭司衣義、爾之聖民歡呼兮、
緣爾僕大衞故、勿使爾受膏者轉面兮、
耶和華以誠誓於大衞、必不反覆、曰我必使爾所生者、居爾位兮、
爾子若守我約、與我所訓之法、厥子亦必永居其位、
蓋耶和華簡郇、欲以爲居所兮、
曰、此我永久安居之所、我必處此、以其爲我所悅兮、
我必錫嘏其糧、以食飫其貧民兮、
必以拯救被其祭司、聖民大聲歡呼兮、
必爲大衞生角、爲我受膏者備燈兮、
必使其敵蒙羞、彼之冠冕、光輝發越兮、