我耐望耶和華、彼傾聽我呼籲兮、
援我於陷阱、出我於淤泥、立我足於磐石、穩我步履兮、
使我口謳新歌、頌我上帝、多人見之、寅畏而恃耶和華兮、
惟恃耶和華、不從驕泰虛僞之輩、斯人其有福兮、
耶和華我上帝歟、爾所作之妙工、及向我之意念甚多、不能悉陳、若欲稱述、不可勝數兮、
祭祀禮儀、非爾所悅、燔祭罪祭、非爾所欲、爾啟我耳兮、
我則曰、我來矣、命我之言、經卷載之兮、
我上帝歟、爾旨我樂遵、爾律在我心兮、
我於大會中、宣公義之嘉音、必不緘口、爾耶和華所知兮、
爾之公義、我未匿之於心、爾之信實拯教、我已宣之、爾之慈惠誠實、於大會中、我未隱之兮、
耶和華歟、爾之矜恤、勿靳於我、爾之慈惠誠實、恆祐我兮、
災禍環我、不可勝計、罪戾迫我、不能昂首、其數多越於髮、我心喪失兮、
耶和華歟、以救我爲悅、耶和華歟、其助我維亟兮、
索我命者、願其同蒙羞恥、幸我災者、願其却退受辱兮、
向我曰嘻嘻者、願其慚怍而驚駭兮、
惟爾是求者、願其因爾歡欣喜樂、悅爾拯救者、宜恆稱耶和華爲大兮、
我乃貧乏、惟主眷顧、我上帝歟、爾爲我輔助、我拯救、祈勿延緩兮、