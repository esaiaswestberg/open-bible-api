其來歌頌耶和華、向救我之磐石歡呼兮、
以稱謝詣其前、以詩歌向之歡呼兮、
蓋耶和華爲大神、爲大君、超越諸神兮、
地之隱處在其手、山之高處亦屬之、
滄海爲其所有、乃其所造、陸地其手所甄陶兮、
其來鞠躬而拜、跪於造我之耶和華前兮、
彼乃我上帝、我儕爲其所牧之民、手下之羊、願爾今聽其言兮、
勿剛愎乃心、如在米利巴、在曠野瑪撒之日兮、
維時、爾祖見我所爲、猶探我試我兮、
歷年四十、我厭此代曰、斯民心迷、未識我途兮、
故我怒而誓曰、彼必不得入我安息兮、