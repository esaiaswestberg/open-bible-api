耶和華歟、我必尊崇爾、爾救拔我、不使我敵誇耀兮、
耶和華我上帝歟、我曾籲爾、爾則醫我兮、
耶和華歟、爾出我魂於陰府、使我生存、免入墳墓兮、
耶和華之聖民歟、爾其歌頌耶和華、稱揚其聖名兮、
其怒在俄頃、其恩在畢生、哭泣寄於夜、歡欣來於晨兮、
若我、在利達時、自謂永不動搖兮、
耶和華歟、昔爾施恩、使我立於固山、及爾掩面、我則煩擾兮、
耶和華歟、我呼籲爾、向耶和華懇求兮、
流我之血、使我就墓、何益之有、塵土安能頌爾、安能宣爾誠實兮、
耶和華歟、垂聽而矜憫我、耶和華歟、其爲我助兮、
爾乃以我哀哭、變爲舞蹈、脫我麻衣、被以喜樂兮、
俾我靈歌頌爾、而不緘默、耶和華我上帝歟、我將稱謝爾、永世靡曁兮、