大地與充其間者、世界曁居其上者、悉屬耶和華兮、
蓋彼建之於海中、奠之於淵際兮、
孰能陟耶和華之山、孰能立於其聖所兮、
必也手潔心清、存心不向虛誕、設誓不懷詭詐者兮、
彼將由耶和華受福、由救之之上帝獲義兮、
是乃尋耶和華之族、求見雅各上帝之面者兮、○
諸門歟、爾其高啟、永古之戶歟、爾其高啟、尊榮之王將入兮、
尊榮之王爲誰、乃有能有力之耶和華、善戰之耶和華兮、
諸門歟、爾其高啟、永古之戶歟、爾其高啟、尊榮之王將入兮、
尊榮之王爲誰、乃萬軍之耶和華、彼爲尊榮之王兮、