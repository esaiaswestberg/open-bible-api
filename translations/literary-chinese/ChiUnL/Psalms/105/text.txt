其稱謝耶和華、呼籲其名、以其作爲普告萬民兮、
謳歌之、頌美之、道其奇行兮、
以其聖名爲榮、凡求耶和華者、心宜歡悅兮、
求耶和華、與其能力、恆尋其面兮、
其僕亞伯拉罕之裔、所選雅各子孫歟、念其所行奇事異蹟、及其口之讞兮、
其僕亞伯拉罕之裔、所選雅各子孫歟、念其所行奇事異蹟、及其口之讞兮、
彼乃耶和華、我之上帝、行鞫於全地兮、
永念其約、所諭之言、千代不忘、
卽與亞伯拉罕所立之約、對以撒所發之誓、
且於雅各爲定例、於以色列爲永約兮、
曰、我必錫爾以迦南地、爲爾所得之業兮、
當時人寡、其數無幾、旅於斯土兮、
由此族游於彼族、自此國至於彼國、
上帝不容人虐遇之、因之譴責列王兮、
曰、我受膏者、勿犯之、我之先知、勿傷之、
令饑饉臨於斯土、盡絕所恃之糧兮、
遣人爲其先導、約瑟被鬻爲奴兮、
其足傷於柱、其身入於鐵兮、
耶和華以其言試之、迨其應驗兮、
治民之王、遣人釋之、俾其自由兮、
立爲冢宰、治其所有兮、
隨意約束羣臣、以智訓迪耆老兮、
以色列遂至埃及、雅各旅於含地、
上帝繁衍其民、使強於敵兮、
然轉敵人之心、俾憾其民、詭待其僕兮、
爰遣其僕摩西、與所選之亞倫、
顯神蹟於敵中、著異能於含地兮、
召彼晦冥、使地幽暗、未違其言兮、
變水爲血、殄其鱗族兮、
青蛙羣集其地、入於王之宮室兮、
發言而蠅羣集、蚋遍四境兮、
雨雹爲雨、降火於地兮、
擊其葡萄、與無花果、毀傷境內林木兮、
發言而蝗至止、蚱蜢無數兮、
食盡田蔬、嚙徧土產兮、
擊其國中長子、壯時所首生兮、
導民而出、攜金與銀、其支派中、無一荏弱之人兮、
埃及恐懼、見其出而悅懌兮、
上帝布雲爲蓋、夜燭以火兮、
應其所求、使鶉至止、飽以天糧兮、
闢磐石而水湧、流入旱地若河兮、
蓋憶其聖言、及其僕亞伯拉罕兮、
導民欣然而出、選民謳歌而出兮、
賜以列邦之地、異族勞而備者、承之爲業兮、
欲彼遵其律、守其法、爾其頌美耶和華兮、