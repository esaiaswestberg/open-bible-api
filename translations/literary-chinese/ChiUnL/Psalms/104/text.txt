我心當頌美耶和華、我上帝耶和華歟、爾爲至大、衣以尊榮威嚴兮、
被光華如衣、布穹蒼如幬兮、
安樓閣之棟於水中、以雲爲輿、馭風之翼而行兮、
以風爲使、以火爲役兮、
奠地之基、永不動搖兮、
以淵覆之、有若衣服、水高於山兮、
爾叱咤發、水卽奔逃、爾雷聲作、水卽迅逝兮、
山乃出、谷乃陷、水歸爾所定之區兮、
爾立厥界、俾不踰越、不復返而覆地兮、
使泉湧於陵谷、流於山間兮、
飲田原之獸、解野驢之渴兮、
飛鳥棲於水濱、鳴於樹枝兮、
彼自其閣、灌漑山岡、緣其功效、大地饒足兮、
生草萊以飼六畜、備菜蔬以供人需、俾穀產於地兮、
又備酒醴以悅人心、膏油以澤人面、糗糧以固人志兮、
耶和華之林木、所植利巴嫩之香柏、足沾雨澤兮、
鳥構巢其中、鶴以松爲室兮、
野羊處於高山、沙番藏於巖石兮、
彼立月以定時、日知其入兮、
造暗爲夜、林間百獸潛出兮、
稚獅咆哮以攫物、向上帝求食兮、
日出獸藏、偃臥於穴兮、
人出而作、勤勞至暮兮、
耶和華歟、爾之造作何其多、皆以智慧而成、寰宇充爾財物兮、
海大且廣、動物無數、小大咸有兮、
其中舟楫往來、鱷魚游泳、爲爾所造兮、
斯皆望爾、依時食之、
爾予之、彼取之、爾旣張手、彼飫嘉物兮、
爾旣掩面、彼則驚惶、爾斷其氣、彼卽死亡、歸於塵土兮、
爾遣爾神、彼乃受造、爾使地面更新兮、
願耶和華之榮永存、願耶和華悅其所造兮、
彼視地、地則顫動、彼捫山、山則發煙兮、
我畢生謳歌耶和華、我生存之日、歌頌我上帝兮、
我之思念、願彼以爲甘美、我因耶和華而樂兮、
願罪人滅於地上、願惡人歸於烏有、我心當頌美耶和華、爾曹其讚揚耶和華兮、