全地其向上帝歡呼、
歌頌其名之榮、歸榮以讚之兮、
對上帝云、爾之作爲、何其可畏、因爾大能、仇敵服於爾兮、
全地必敬拜爾、歌頌爾、歌頌爾名兮、○
來觀上帝之經營、其於世人所爲、乃可懼兮、
變海爲陸、俾衆徒步涉河、我儕因彼而喜兮、
以能永掌其權、目鑒萬邦、悖逆者勿自高兮、
諸民其稱讚我上帝、俾頌聲遠聞兮、
彼使我命得存、不任我足顚蹶兮、
上帝歟、爾曾試我、鍊我如鍊銀兮、
引我罹網、置重負於我身兮、
使人乘車而過我首、我經水火、爾終導我、入豐富之區兮、
我將奉燔祭詣爾室、在爾前償我願、
卽於急難時、我脣所發、我口所言兮、
我將獻爾以肥牲之燔祭、與牡羊之馨香、牡牛偕山羊而獻兮、○
凡寅畏上帝者、其來聽之、彼爲我魂所行、我必述之兮、
我曾以口呼籲之、以舌尊崇之、
我心若注於罪、主必不聽兮、
惟上帝實聽之、聞我祈禱之聲兮、
上帝宜頌美兮、未卻我祈禱、未靳其慈惠兮、