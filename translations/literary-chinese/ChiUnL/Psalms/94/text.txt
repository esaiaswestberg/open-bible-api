耶和華歟、爾乃報復之上帝、報復之上帝歟、尚其顯著兮、
鞫世者歟、尚其興起、使驕者受應得之報兮、
耶和華歟、惡人歡呼、將至何時、伊於胡底兮、
彼乃喋喋、出言傲慢、作惡者皆自誇兮、
耶和華歟、彼壓制爾民、困苦爾業、
殺嫠婦、戮覉旅、屠孤兒、
乃曰耶和華不及見、雅各之上帝不介意兮、
愚蠢之民、爾其思之、蒙昧之輩、何時爲智乎、
造耳者豈無聞、製目者豈無見乎、
教誨列邦者、豈不懲責、以智訓人者、豈無知識乎、
人之意念爲虛、耶和華知之兮、
耶和華歟、爾所懲責、訓以律者、其有福兮、
脫之於患難、錫之以綏安、迨爲惡人掘阱兮、
耶和華不棄其民、不遺其業兮、
行鞫必歸公義、心正者遵循之兮、
行惡者、孰爲我起而攻之、作慝者、孰爲我立而敵之、
微耶和華助我、我則速歸幽寂兮、
耶和華歟、我曰我足滑跌時、爾之慈惠扶我兮、
我懷多慮、爾之慰藉娛我兮、
奸惡在位、藉律作慝、豈能與爾交通乎、
彼乃集攻義人、定無辜之罪兮、
惟耶和華爲我高臺、我上帝爲我託庇之磐石兮、
乃以其罪加之、必因其惡絕之、耶和華我上帝、必絕之兮、