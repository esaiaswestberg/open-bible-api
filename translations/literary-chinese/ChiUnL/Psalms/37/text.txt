勿因作惡者生煩擾、勿因爲非者懷妒嫉、
彼如草芥、速被芟除、猶之青蔬、不久萎敗兮、
當賴耶和華而行善、居於斯土、以其信實爲食兮、
以耶和華爲悅、爾心所欲、彼必賜之兮、
以爾行徑託耶和華、惟彼是賴、則必成之兮、
著爾之義、如光發耀、顯爾之公、如日方中兮、
緘默於耶和華前、忍以望之、人之道途通達、人之惡謀得成、勿爲之生煩擾兮、
息怒蠲忿、勿生煩擾、以致作慝兮、
蓋作惡者必被翦除、惟望耶和華者、得承斯土兮、
再延片時、惡者歸於烏有、察其居所、已杳然兮、
惟謙卑者得承斯土、因雍和之盛而樂兮、
惡人謀害義人、向之切齒、
主必哂之、因見其日將至兮、
惡者拔刃彎弓、欲覆窮乏、殺正行之人兮、
其刃必刺己心、其弓見折兮、
義人所有些微、勝於惡人之豐裕兮、
惡者之臂必見折、惟義者爲耶和華所扶兮、
完人之時日、耶和華所知、其業永存兮、
遘難之時、不至羞愧、遭饑之日、必得飽飫兮、
惡人必亡、耶和華之敵、如草場之華美、必將消滅、如煙之散兮、
惡者貸而弗償、義者行仁、而好施兮、
耶和華所祝者、必承斯土、惟其所詛者、必被翦除兮、
善人之步履、爲耶和華所定、其行徑、爲耶和華所悅兮、
彼卽顚蹶、不至不振、耶和華扶之以手兮、
我幼而老、未見義者被遺、其裔丐食兮、
義人終日行仁施貸、其裔蒙福兮、
去惡從善、則得久居兮、
蓋耶和華惟義是悅、不遺聖民、使之永存、惡者之裔、必被翦除兮、
義人必承斯土、恆久居處兮、
義人口言智慧、舌道公平、
上帝之律在於其心、步履不滑跌兮、
惡人窺伺義人、意欲殺之兮、
耶和華不付於其手、鞫時亦不罪之兮、
當企望耶和華、遵守其道、彼必擢爾、俾承斯土、惡人見絕、爾必目覩兮、
我見惡人勢盛、張大如青葱之樹、在其本土兮、
或經其地、彼已烏有、我尋覓之、不得見兮、
察完人、觀正人、慕和平者、其終有福兮、
干罪者流、同歸滅沒、惡人終被翦除兮、
義者之拯救、由於耶和華、在患難時、彼爲其保障兮、
耶和華助之援之、脫諸惡人、因其託庇於彼、乃拯救之兮、