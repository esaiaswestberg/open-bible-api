我恆頌耶和華、讚美之言、常在我口兮、
我心因耶和華而誇、謙遜之人、聞之則喜兮、
爾其偕我稱耶和華爲大、共尊其名兮、
我求耶和華、蒙其俞允、拯我脫諸恐懼兮、
瞻望之者、其容有光、永不赧顏兮、
貧人呼籲、耶和華垂聽、援於諸難兮、
耶和華之使者列營、以環寅畏之人、而拯救之兮、
爾其試之、則知耶和華乃善、託庇於彼者、其有福兮、
諸聖民歟、宜寅畏耶和華、寅畏之者、不至匱乏兮、
維彼稚獅、匱食而飢、尋求耶和華者、福祉罔缺兮、
小子歟、來聽之、我以寅畏耶和華之道訓爾兮、
孰好生命、欲享遐齡、以納福祉、
當捫爾舌、勿出惡言、宜緘爾口、勿道詐語、
去惡行善、尋求和平、而追隨之兮、
耶和華目注義人、耳聽其呼籲、
以怒容向行惡者、絕其誌於世兮、
義人呼籲、耶和華垂聽、援於諸難兮、
傷心者耶和華近之、痛心者拯之兮、
義者患難孔多、耶和華悉拯之、
保衞其骨、無一摧殘兮、
行惡者必殺於惡、憾義者必服厥罪、
耶和華救贖其僕之魂、託庇於彼者、無有服罪兮、