我民歟、諦聽我訓、傾聽我口之言兮、
我將啟口設譬、宣古祕語兮、
乃我所聞所知、我列祖所傳示兮、
我不隱於其子孫、必以耶和華之聲譽、能力奇行、宣於後世兮、
彼定律於雅各、立法於以色列、命我列祖示於子孫兮、
俾後生子孫知之、亦傳諸其裔兮、
使其仰望上帝、無忘其作爲、恪守其誡命兮、
勿效厥祖、斯代頑梗悖逆、其心不正、其神不堅於上帝兮、
以法蓮裔持械執弓、臨戰卻退兮、
不守上帝約、不從其律、
忘其作爲、及所示之奇行兮、
昔在埃及地、瑣安田、行異蹟於列祖前兮、
判海使過、立水如堆兮、
晝則引之以雲、夜則導之以火光兮、
裂磐於野、飲之而足、如出淵泉兮、
使磐出溪、水流若川兮、
民猶干罪、逆至上者於野兮、
心試上帝、隨己之欲而求食兮、
妄議上帝曰、上帝豈能備筵於野乎、
彼曾擊磐、使水湧出、其川漲溢、亦能賜食、爲其民備肉乎、
耶和華聞之而怒、忿熾於雅各、怒騰於以色列兮、
以其不信上帝、不賴其拯救兮、
然猶命彼上蒼、闢厥天門兮、
雨瑪那以食之、錫以天糧兮、
人食能者之食、上帝賜糧、使之果腹兮、
出東風於天空、引南風以能力兮、
雨肉如塵土、飛鳥如海沙兮、
墮其營中、環其居所、
衆食且飽、遂其欲兮、
其欲未厭、食猶在口、
上帝怒騰、戮其肥者、擊以色列之少壯、而仆之兮、
民猶干罪、不信其奇行兮、
故使其度日虛空、歷年驚恐兮、
行戮之時、彼則詢之、轉而切求上帝兮、
追憶上帝爲其磐石、至上上帝爲其救者兮、
惟以口諂之、以舌誑之、
其心向之不正、守約不誠兮、
上帝乃慈、赦宥其罪、不加殄滅、屢回其怒、不盡洩其忿兮、
念其祗屬血氣、去而不返之風兮、
彼在曠野悖逆之、在荒原憂戚之、何其屢乎、
復試上帝、激觸以色列之聖者兮、
不憶其援手、不念其贖之於敵之日、
及在埃及地之神蹟、瑣安田之奇事兮、
變其溪河爲血、使不可飲兮、
遣羣蠅嘬之、青蛙毀之、
以其物產付於蚱蜢、以其勞而種者付於蝗蟲、
以雹毀其葡萄、以霜毀其桑林、
付其牲畜於冰雹、付其羣畜於電火兮、
加以烈怒忿懥、憤恨患難、爲降災之羣使兮、
爲怒治途、不惜其魂、免於死亡、付其命於疫癘兮、
誅諸長子於埃及、戮其首生於含幕兮、
引出其民如羊、導之於野、如羣羊兮、
引之綏安、無所畏懼、維彼敵人、海淹之兮、
攜民詣聖境、至其右手所得之山地兮、
驅逐異邦於其前、量地予之以爲業、俾以色列支派、居於其幕兮、
惟彼猶試至上上帝、而悖逆之、不守其法兮、
轉而背之、行詐如其列祖、變其趨向、如偏反之弓兮、
以崇邱激其怒、雕像攖其憤兮、
上帝聞之而怒、深惡以色列、
至離示羅之帷、人間所張之幕兮、
使其力被刦、付其榮於敵兮、
付其民於刃、而怒其業兮、
丁男爲火所焚、處女不聞喜歌兮、
祭司仆於刃、其嫠不號哭兮、
時主如人由寢而寤、勇士飲酒而呼兮、
擊退其敵、使之蒙羞不已兮、
屛却約瑟之幕、不選以法蓮支派、
乃選猶大支派、所愛之郇山兮、
建其聖室、如崇高之天、如永奠之地兮、
簡其僕大衞、出之於羊牢、
離哺乳之牝羊、使爲其民雅各之牧、其業以色列之牧兮、
於是以其心之正直牧之、以其手之巧妙導之兮、