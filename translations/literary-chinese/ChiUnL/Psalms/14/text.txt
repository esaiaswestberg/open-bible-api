愚人意謂無有上帝、其人邪惡、所爲可憎、無一行善兮、
耶和華自天垂鑒、欲察世人、有無明哲是具、上帝是求兮、
衆皆偏詖、同變爲汚、無行善者、並無其一兮、
行惡者皆無知乎、噬我民如啖餅、不籲上帝兮、
上帝在義者中、惡人悚然大懼兮、
貧人之計爾曹敗之、惟耶和華爲其庇所兮、
願以色列之拯救、自郇而出、耶和華反其民之俘囚時、雅各必喜樂、以色列必歡欣兮、