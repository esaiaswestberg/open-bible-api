爾其頌美耶和華、頌美耶和華名、耶和華之僕歟、其頌美之、
侍立耶和華室、在我上帝室院者、頌美之兮、
其頌美耶和華、耶和華乃善、歌頌其名、斯爲美兮、
耶和華爲己簡雅各、選以色列爲己業兮、
我知耶和華爲大、我主超乎諸神兮、
在於上天下地、滄海深淵、耶和華所悅者、咸爲之兮、
使霧起於地極、造電隨雨、出風於其庫兮、
戮埃及之首生、或人或畜兮、
行神蹟奇事於埃及、加於法老、及厥臣僕兮、
擊多國、戮強王、
亞摩利王西宏、巴珊王噩、及迦南諸國兮、
以其地爲業、賜其民以色列兮、
耶和華歟、爾名悠久、耶和華歟、爾誌歷世弗替兮、
耶和華必爲其民伸寃、爲其僕回意兮、○
異邦偶像、乃銀乃金、人手所造、
有口不言、有目不見、
有耳不聞、有口無氣、
造之者、賴之者、必似之兮、
以色列家歟、稱頌耶和華、亞倫家歟、稱頌耶和華、
利未家歟、稱頌耶和華、寅畏耶和華者歟、稱頌耶和華、
居耶路撒冷之耶和華、當由郇稱頌之、爾其頌美耶和華兮、