厥後、耶穌在提比哩亞海濱、復見於門徒、其見如左、
西門彼得、多馬稱低土馬、加利利之迦拿人拿但業、西庇太二子、又有二徒同在、
西門彼得謂衆曰、我往漁焉、衆曰、我亦偕往、遂出登舟、是夜無所獲、
旣旦、耶穌立於岸、門徒不知其爲耶穌也、
耶穌曰、小子、有食乎、對曰、無、
曰、施網舟右則得之、遂施網、而不克舉、魚多故也、
耶穌所愛之徒謂彼得曰、主也、西門彼得一聞是主、因裸、則束外衣、下於海、
其餘門徒、以去岸不遠、約二百肘、遂駕小舟、曳其網之魚而至、
甫登岸、卽見有熾炭、上有魚與餅、
耶穌謂之曰、爾甫獲之魚、取數尾來、
西門彼得遂往、曳網上岸、內牣大魚百五十有三、魚雖多而網弗裂、
耶穌曰、來食、門徒無敢問爾爲誰者、蓋知其爲主也、
耶穌前、取餅予衆、魚亦如之、
耶穌自死而起、見於門徒者、此其三也、○
食畢、耶穌謂西門彼得曰、約翰子西門、爾較斯衆尤愛我乎、對曰、主、然、爾知我愛爾矣、曰、飼我羔、
又謂之曰、約翰子西門、爾愛我乎、對曰、主、然、爾知我愛爾矣、曰、牧我羊、
三謂之曰、約翰子西門、爾愛我乎、彼得因耶穌三言爾愛我乎、則憂、曰、主、爾無不知、爾知我愛爾矣、耶穌曰、飼我羊、
我誠語汝、爾少時、自束帶、隨欲而往、及老、將伸手見束於人、曳至不欲往之處、
耶穌此言、乃指彼得將如何而死、以榮上帝也、言畢、則曰、從我、
彼得轉身、見耶穌所愛之徒從之、卽飱時倚耶穌胸、問賣主爲誰者也、
遂問耶穌曰、主、斯人將如何、
耶穌曰、我若欲其待我來、與爾何涉、爾其從我、
故兄弟中相傳、謂此徒不死、然耶穌非言其不死、第言我若欲其待我來、與爾何涉耳、○
證此而書之者、卽此徒、我儕知其證眞也、○
夫耶穌所行、更有多焉者、若逐一書之、我意所錄之書、世不勝載矣、