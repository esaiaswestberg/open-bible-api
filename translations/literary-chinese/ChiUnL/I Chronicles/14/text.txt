推羅王希蘭遣使見大衞、攜香柏及石工木工而至、爲之建宮室、
大衞乃知耶和華立之爲以色列王、蓋爲其民以色列故、振興其國也、○
大衞在耶路撒冷又娶后妃、誕生子女、
在耶路撒冷所生之子、名沙母亞、朔罷、拿單、所羅門、
益轄、以利書亞、以利法列、
挪迦、尼斐、雅非亞、
以利沙瑪、比利雅大、以利法列、○
非利士人聞大衞受膏、爲以色列全族之王、咸至而索之、大衞聞之、遂往迎焉、
非利士人旣至、侵利乏音谷、
大衞諮諏上帝曰、我往攻非利士人可否、爾付之於我手乎、耶和華曰、往哉、我必付之於爾手、
非利士人至巴力毘拉心、大衞擊之、曰、上帝假我手破敵、如水之衝流然、故名其地曰巴力毘拉心、
敵遺其偶像、大衞宣命、乃以火焚之、
非利士人又侵谷中、
大衞復諮諏上帝、上帝曰、勿往迎之、宜遶其後、於桑林相對之所攻之、
聞桑杪有步履之聲、則出戰、蓋上帝先爾而行、擊非利士軍旅、
大衞遵上帝命、擊非利士軍旅、自基遍至基色、
大衞之聲名、遂洋溢於列國、耶和華使列國咸畏之、