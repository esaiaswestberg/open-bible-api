爲長老者書達蒙選之夫人、曁其子女、乃我所誠愛者、不第我也、凡識眞理者亦然、
此愛乃緣眞理、卽恆於我儕、永偕我儕者也、
願恩惠矜恤平康、由父上帝、及其子耶穌基督、以眞以愛、而偕我儕焉、○
我見爾子有行於眞理者、一如我儕自父所受之誡、則喜甚、
今求夫人宜相愛、此非我書新誡與爾、乃自始而有者也、
愛也者、卽依諸誡而行也、此誡卽宜行之於愛、如爾自始所聞者也、
蓋多有惑人者出世、不認耶穌基督成人身而臨、此乃惑人、且敵基督者也、
爾宜愼之、勿失我儕所勞者、則得充足之賞焉、
凡競進而不恆於基督之訓者、不有上帝也、恆於其訓者、則有父及子矣、
人若就爾、不持此訓、勿接之於家、亦勿問其安、
蓋問其安者、卽與其惡行也、○
我尚有多端書與爾、不欲以紙墨、乃望就爾晤談、使爾喜樂充盈焉、
爾蒙選之妹之子女問爾安、