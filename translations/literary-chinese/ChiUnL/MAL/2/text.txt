爾祭司歟、斯命乃爲爾也、
萬軍之耶和華曰、如爾不聽、不置於心、歸榮我名、我必降詛於爾、詛爾福祉、我已詛之、以爾不置於心也、
我必斥爾之種子、以爾犧牲之糞、塗於爾面、爾與斯糞、同被移徙、
爾則知我傳斯命於爾、乃堅我與利未所立之約、萬軍之耶和華言之矣、
我與利未立約、賜以生命平康、使之寅畏、彼則敬我、寅畏我名、
其口存眞實之法律、其脣無不義、彼以和平正直、偕我而行、俾多人轉離其罪愆、
祭司之脣、宜存智識、人當求法律於其口、以其爲萬軍耶和華之使也、
惟爾偏離其道、俾多人躓於法律、利未之約、爾亦爽之、萬軍之耶和華言之矣、
因爾未守我道、在於法律、偏以待人、故我使爾成爲可厭、衆民所鄙、○
我儕非共一父乎、非一上帝所造乎、胡爲昆弟相欺、侮我列祖之約、
猶大曾行詭詐、在以色列與耶路撒冷中、有行可憎之事、蓋猶大侮耶和華所悅之聖潔、娶事異神之女、
凡行此之人、或巡邏者、或應答者、及獻祭於萬軍之耶和華者、耶和華必絕之於雅各幕中、
爾復有所行、卽使哀哭、歎息涕泣、遍於耶和華之壇、致耶和華不復顧爾禮物、不由爾手樂納之也、
惟爾曰、奚爲哉、乃因耶和華在爾與爾少時之妻間爲證、彼雖爲爾伉儷、盟約之妻、而爾以詐僞待之、
上帝生氣雖有餘裕、祇造一人、何以惟一、乃求聖裔耳、故當謹守爾心、勿以詐僞待少時之妻、
以色列之上帝耶和華曰、出妻之事、與以強暴待其妻者、我恨惡之、故當謹守爾心、勿行詭詐、萬軍之耶和華言之矣、○
爾旣以言煩凟耶和華、乃曰於何煩凟之、爾言凡行惡者、耶和華視之爲善、且欣悅之、不然、秉公之上帝安在哉、