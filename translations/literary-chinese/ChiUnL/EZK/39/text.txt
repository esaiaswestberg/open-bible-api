人子歟、當對歌革預言曰、主耶和華云、羅施米設土巴之君歌革乎、我爲爾敵、
使爾旋轉、導爾出北極地、至以色列山、
擊爾弓脫乎左手、使爾矢隕自右手、
爾及有衆、與偕爾之諸族、將仆於以色列山、我必以爾付於鷙鳥野獸食之、
爾將仆於田野、主耶和華曰、我言之矣、
我必降火於瑪各、及洲島安居者、俾知我乃耶和華、
彰我聖名於我民以色列中、俾我聖名不復受侮、列邦則知我乃耶和華、以色列之聖者、
主耶和華曰、我所言之日、今已至矣、事必成焉、
以色列諸邑居民必出、取其器械、干盾弓矢、杖梃矛戟、爲薪燃火、七年之久、
無庸拾薪於野、伐木於林、惟以器械燃火、昔爲所刦、今則刦之、昔爲所虜、今反虜之、主耶和華言之矣、○
是日也、在以色列地、海東往來之谷、我必賜於歌革、以爲葬地、人必瘞之於彼、及其羣衆、阻人往來、稱之曰哈們歌革谷、
以色列家葬屍、必歷七月、以潔其地、
斯土衆民瘞之、而得令名、於我獲榮之日、主耶和華言之矣、
彼必簡人恆巡斯土、瘞埋所遺於地之尸、以潔其地、歷至七月、必巡察之、
凡巡斯土者、見人之骨、則立誌於旁、待葬者瘞之於哈們歌革谷、
必名其邑曰哈摩那、如是俾地成潔、○
主耶和華曰、人子歟、當告飛鳥野獸云、我於以色列山、爲爾備大祭、爾其會集、自四方而來、食肉飲血、
食勇士之肉、飲牧伯之血、以爲牡綿羊、羔羊、牡山羊、牡牛、皆巴珊之肥畜、
我爲爾所宰之祭品、爾將飽食其脂、醉飲其血、
爾於我席、將飫馬與乘馬者、勇士及諸戰士、主耶和華言之矣、
我必彰我榮於列邦、萬民必見我所行之鞫、所加之罰、
自是日而後、以色列家、必知我乃彼之上帝耶和華、
列邦亦知以色列家被虜、乃因其愆尤、彼獲罪於我、故我掩面不顧、付之敵手、悉隕於刃、
我依其汚衊罪惡而待之、掩面而不之顧、○
主耶和華曰、我今必反雅各之俘囚、矜憫以色列全家、爲我聖名而熱中、
迨彼安居故土、無人使之恐怖、必因干罪於我、懷慚負咎、
在我導之歸自列邦、集之出於敵國、我顯爲聖於彼、多邦目覩之時、
我使之虜於列邦、復集之歸於故土、不遺一人、彼則知我乃其上帝耶和華、
我不復掩面、而不之顧、蓋我以我神注於以色列家、主耶和華言之矣、