耶和華諭我曰、
人子歟、當以預言責以色列之牧者曰、主耶和華云、以色列之牧者、自牧其身、其人禍哉、牧者豈不宜牧其羣羊乎、
爾曹食其脂、衣其毛、宰其肥者、而不牧羊、
弱者不扶之、疾者不醫之、受傷者不裹之、被驅者不反之、迷亡者不尋之、乃以強暴嚴酷制之、
緣無牧者而散、旣散、則爲野獸所噬、
我羊迷於諸山峻嶺、散於全地、無人尋覓、
故爾牧者、其聽耶和華言、
主耶和華曰、我指己生而誓、因無牧者、我羊被掠、爲野獸所吞噬、我之牧者、不尋我羊、自牧其身、不牧我羊、
故爾牧者、其聽耶和華言、
主耶和華曰、我爲牧者之敵、必索我羊於其手、使之不得復牧我羊、不得自牧其身、必救我羊脫於其口、不復爲其所食、
主耶和華曰、我必自尋我羊、躬親覓之、
譬彼牧者、羊散之時、則尋覓之、我必如是尋覓我羊、救之出於密雲幽暗之日、所散之地、
我必導之出於異邦、集之離乎列國、使歸故土、牧之於以色列山岡溪濱、及民所居之地、
我必牧之於芳草之場、其牢在以色列高地之山、彼必臥於美牢、牧於腴壤、在以色列山岡、
主耶和華曰、我必自牧我羊、使之攸伏、
迷亡者我必尋之、被驅者我必反之、傷者裹之、病者扶之、肥者強者、我必滅之、以公義牧之、
主耶和華曰、我羣羊歟、我必折衷於羊與羊、牡綿羊與牡山羊之間、
爾食於芳草之場、猶爲細故、而以足蹂躪其餘乎、爾飲於清水、猶爲細故、而以足渾濁其餘乎、
我羊食爾足所蹂躪者、飲爾足所渾濁者、○
主耶和華曰、我必折衷於肥羊瘠羊間、
因爾以身以肩擠之、以角牴其病者、使散於外、
故我必救我羊、不復被掠、折衷於羊與羊間、
我必立一牧者以牧之、卽我僕大衞、彼必牧之、爲其牧者、
我耶和華必爲其上帝、我僕大衞爲君於其中、我耶和華言之矣、
我將與結平和之約、絕惡獸於斯土、使彼安居於野、寢息於林、
我必錫嘏於彼、及我山四周、降以時雨、沛以福澤之甘霖、
田野之樹結實、土壤產物、民得安居其地、我旣折其軛、救其脫於所服役者之手、彼則知我乃耶和華、
不復爲異邦所虜、野獸所噬、必得安居、無人使之恐怖、
我必爲之備具名園、彼在其地、不復亡於饑饉、不負列邦之毀辱、
主耶和華曰、彼必知我耶和華、彼之上帝、乃與之偕、以色列家爲我之民、
爾爲我羊、我場之羊乃爾世人、我爲爾之上帝、主耶和華言之矣、