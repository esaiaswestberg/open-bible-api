其人導我返至室門、其室東向、門閾之下、有水湧出、流於東方、由室右及壇南而下、
遂導我自北門而出、由向東之道、折至外門、見水出於右、
其人執繩、向東而出、量千肘、使我涉之、其水沒踝、
又量千肘、使我涉之、其水沒膝、再量千肘、使我涉之、其水沒腰、
又量千肘、其水成河、我不得涉、蓋水泛濫、可泳而不可涉矣、
遂謂我曰、人子歟、爾見此乎、乃導我返於河濱、
旣返、則見河濱左右、林木繁多、
其人謂我曰、此水流於東方、下至亞拉巴、而入於海、旣入於海、海水變甘、
此河所至之地、諸動物必得滋生、鱗族繁衍、斯水旣至、海水變甘、所至之處、百物生焉、
漁人必立河濱、自隱基底至隱以革蓮、爲張網之所、其中之魚、種類俱備、厥數繁多、若大海之魚然、
惟其淤地水澤、水不變甘、留爲斥鹵、
河濱左右、生長各樹、其實可餐、其葉不凋、其果不斷、因水出於聖所、月結新實、果可爲食、葉可醫疾、○
主耶和華曰、爾分斯土爲業、循以色列十二支派、其界如左、約瑟必得二區、
昔我舉手而言、以斯土錫爾列祖、爾必共分、得之爲業、
斯土北界、自大海、沿希特倫、至西達達境、
哈馬比羅他與西伯蓮、西伯蓮在大馬色哈馬二界之間、及浩蘭旁之哈撒哈提干、
自海至大馬色界之哈薩以難、北以哈馬爲界、此爲北界、
東界在浩蘭及大馬色基列、與以色列地之間、乃約但河、自北界至東海量之、此爲東界、
南界自他瑪至米利巴加低斯水、迄埃及溪、延及大海、此爲南界、
西界大海、自南界至哈馬道、此爲西界、
當以斯土、循以色列支派而分之、
掣籤分地與爾、及旅爾中而生子之外人、斯人爾必視如以色列本族、彼必於以色列支派中、與爾共得地爲業、
外人旅於何支派中、爾必於彼以業給之、主耶和華言之矣、