我望見基路伯上、穹蒼之中、有形若座、色若碧玉、
主告衣枲衣者曰、爾入基路伯下、旋輪之間、自基路伯間、兩手盈以熾炭、散之於邑、彼則入焉、我目覩之、
入時、基路伯立於室右、雲充內院、
耶和華之榮光、自基路伯而升、止於室門之閾、雲盈於室、耶和華榮耀之光輝、亦盈於院、
基路伯展翼之聲、聞於外院、如全能上帝言時之聲、
主命衣枲衣者曰、自基路伯旋輪之間取火、遂入、立於輪側、
一基路伯伸手、自基路伯間取火、付於衣枲衣者之手、彼則取之而出、
基路伯翼下、顯有人手之狀、
我望見基路伯側有四輪、基路伯各有一輪、輪色若碧玉、
四輪之式相同、彷彿輪中有輪、
行時、四面皆可、不須回轉、隨首所向而往、直前不轉、
基路伯渾身、背、手、翼、輪、徧處有目、四輪皆然、
我聞其輪稱爲旋輪、
基路伯各有四面、一爲基路伯面、二爲人面、三爲獅面、四爲鷹面、
諸基路伯上升、我在迦巴魯河濱、所見之生物卽此、
基路伯行、輪亦在側偕行、基路伯展翼、離地上升、輪亦不離其側、
彼止、此亦止、彼升、此亦升、蓋生物之神在其輪中、
其時耶和華之榮光、離室之閾、止於基路伯上、
基路伯出時、展翼離地上升、輪在其側、立於耶和華室之東門、以色列上帝之榮光、在於其上、我目覩之、
昔在迦巴魯河濱、以色列上帝之下、我所見之生物卽此、我知其爲基路伯、
各有四面四翼、翼下有人手之狀、
其面之狀、卽我昔在迦巴魯河濱、所見之狀、其狀與體無異、俱各直前而行、