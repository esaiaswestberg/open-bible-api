越至七年、耶何耶大自強、召百夫長、耶羅罕子亞撒利雅、約哈難子以實瑪利、俄備得子亞撒利雅、亞大雅子瑪西雅、細基利子以利沙法、與之立約、
衆乃遍行猶大、自猶大諸邑、集利未人、及以色列族長、咸至耶路撒冷、
會衆在上帝室與王立約、耶何耶大謂衆曰、王子必當嗣位、循耶和華論大衞子孫之言、
今當如是而行、祭司及利未人安息日入值者、三分之一爲司閽、
三分之一守王宮、三分之一守基址門、民衆在耶和華室院、
祭司及供役之利未人爲聖、可入耶和華室、其外不許他人入之、民衆當守耶和華所命、
利未人各執器械而環王、凡入室者、必殺之、王出入時、必偕之、
利未人與猶大衆、皆遵祭司耶何耶大之命、各率其人、安息日入值退值者、蓋祭司耶何耶大不令退值之班歸也、
祭司耶何耶大以上帝室大衞王之戈盾干、予百夫長、
使民衆各執器械而立、自室右至室左、附壇與室、在王四周、
遂導王子出、加冕於其首、予以法律、立之爲王、耶何耶大及其子膏之、衆曰、願王萬歲、
亞他利雅聞民奔走頌王之聲、則入耶和華室、至於民所、
望見王立於室門柱側、百夫長與吹角者、侍於王側、四境之民歡欣吹角、謳歌者以樂器和衆頌美、亞他利雅裂衣、呼曰、叛矣、叛矣、
祭司耶何耶大率統軍之百夫長出、命曰、由隊伍之間擁之出、隨其後者、必殺以刃、蓋祭司曰、勿殺之於耶和華室、
遂辟易而出之、至附近馬門之王宮、殺之於彼、○
耶何耶大與民及王立約、必爲耶和華之民、
民衆皆往巴力廟毀之、摧其壇、碎其像、殺巴力之祭司瑪坦於壇前、
耶何耶大設官守耶和華室、使利未人祭司掌之、昔大衞分其班次於耶和華室、使獻燔祭於耶和華、循摩西律所載、歡呼謳歌、依大衞所定之例、
又立閽人守耶和華室門、凡不潔者、不許入之、
乃率百夫長、貴胄民長、以及四境之民、自耶和華室、導王而下、由上門入王宮、俾踐國位、
四境之民歡樂、邑內平康、亞他利雅見殺以刃、