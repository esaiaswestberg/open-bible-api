亞瑪謝卽位時、年二十有五、在耶路撒冷爲王、歷二十九年、其母名約耶但、耶路撒冷人也、
亞瑪謝行耶和華所悅、惟心不專、
其國旣固、則誅弒其父王之臣、
而不殺其子、依摩西律書所載、耶和華命曰、勿因子而殺父、勿因父而殺子、各因己罪而死、
亞瑪謝集猶大與便雅憫衆、循其宗族、立千夫長、百夫長、又核其人數、自二十歲以上、得被簡能臨陳、執戈持干之戰士三十萬、
又以銀一百他連得、在以色列國募英勇之士十萬、
有上帝僕來見王曰、王歟、勿使以色列軍與爾偕往、蓋以色列族以法蓮之裔、耶和華不與之偕、
如爾必往、則奮勇以戰、惟上帝必使爾仆於敵前、因上帝有力助之、亦有力仆之也、
亞瑪謝謂上帝僕曰、我已以銀一百他連得、予以色列軍、將若何、曰、耶和華能以多於此者賜爾、
於是亞瑪謝區別自以法蓮而來之軍、遣之歸、彼衆甚怒猶大人、忿然而返、
亞瑪謝毅然率民而出、至鹽谷、殺西珥人一萬、
猶大族又生擒一萬、引至巖巔、擲之下而碎之、
亞瑪謝所遣歸之軍、不令偕往以戰者、攻猶大諸邑、自撒瑪利亞至伯和崙、殺人三千、刼物無算、○
亞瑪謝戮以東人而返、攜西珥族之神像、立爲己神、跪拜其前、向之焚香、
故耶和華怒亞瑪謝、遣先知告之曰、斯神未援其民於爾手、爾求之奚爲、
先知與王言時、王曰、我儕豈立爾爲王之謀士、爾休矣、何爲見撻、先知乃止、旣而曰、我知上帝決意滅爾、因爾行此、不聽我勸戒也、○
猶大王亞瑪謝與人謀、遣使見耶戶孫、約哈斯子、以色列王約阿施曰、來、爾我晤面、
以色列王約阿施遣使見猶大王亞瑪謝曰、利巴嫩之蒺藜、遣使謂利巴嫩之香柏曰、以爾女妻我子、有利巴嫩之野獸過之、踐其蒺藜、
爾謂我已擊以東人、乃心高而自誇、安居於家可耳、何爲招禍、以致傾覆、猶大與爾偕亡乎、
亞瑪謝弗聽、此乃由於上帝、欲付之於敵手、因其求以東神也、
以色列王約阿施遂上、與猶大王亞瑪謝、晤面於猶大之伯示麥、
猶大人敗於以色列人前、遁而歸幕、
以色列王約阿施、擒約哈斯孫、約阿施子、猶大王亞瑪謝於伯示麥、攜至耶路撒冷、毀其城垣、自以法蓮門、至城隅之門、凡四百肘、
取上帝室中、俄別以東所守之金銀與器皿、及王宮之貨財、並取人爲質、而返撒瑪利亞、○
以色列王約哈斯子約阿施卒後、猶大王約阿施子亞瑪謝、猶在世十五年、
亞瑪謝其餘事蹟之始末、俱載於猶大以色列列王紀、
自亞瑪謝離棄耶和華而後、有人在耶路撒冷謀叛、遂遁於拉吉、叛黨遣人追之、至拉吉弒之、
乃以馬負其屍、同列祖葬於猶大城、