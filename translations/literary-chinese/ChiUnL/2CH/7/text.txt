所羅門祈禱旣畢、火降自天、焚其燔祭與他祭、耶和華之榮光充滿其室、
因耶和華之榮光充耶和華室、祭司不能入焉、
以色例衆目覩火降、與耶和華之榮光在於室上、則俯伏於鋪石處、崇拜稱謝耶和華曰、惟彼爲善、慈惠永存、
時、王與民衆獻祭於耶和華前、
所羅門王獻牛二萬二千、羊十二萬、如是、王與民衆區別上帝之室爲聖、
諸祭司循職侍立、利未人亦然、執耶和華之樂器、乃大衞稱謝耶和華所製、因其慈惠水存、藉利未人頌讚時所用者、祭司對衆吹角、以色列人咸立、
所羅門亦區別耶和華室前院中爲聖、於此獻燔祭、及酬恩祭之脂、因其所製之銅壇、不足以容燔祭素祭與脂也、
所羅門與以色列衆、自哈馬道、至埃及溪、集爲大會、守節期七日、
第八日設肅會、以守別壇爲聖之禮七日、又守節期七日、
七月二十三日、王遣民衆、各歸其幕、因耶和華施恩於大衞、與所羅門、及其民以色列、皆中心歡悅焉、○
所羅門建耶和華室、及王宮室告成、於耶和華室、及己宮室、凡其心所欲作者、盡皆順遂、而竣厥工、
是夕耶和華見於所羅門、諭之曰、我聞爾祈、而簡此所、以爲祀我之室、
若我使天閉塞不雨、或使蝻蝗食其土產、或使疫癘行於我民、
如我民以我名而稱者、自卑而禱、求我之面、離其惡行、我必自天垂聽、赦宥其罪、而治其地、
在此之禱、我必啟目顧之、側耳聽之、
蓋我已簡斯室、區別爲聖、使永爲我寄名之所、我目我心、必恆在此、
如爾行於我前、克肖爾父大衞、遵我所命、守我典章律例、
我必固爾國位、依我與爾父大衞所立之約曰、爾不乏人、治以色列、
若爾背逆、棄我所示爾之典章誡命、往事他神、而崇拜之、
我必自我所賜之地、拔其根株、棄此爲我名區別爲聖之室、而不之顧、使於列國中、作諺語、爲話柄、
此室雖高、凡過之者、必駭異曰、耶和華曷如是待此地此室乎、
則將應之曰、昔其上帝耶和華、導其列祖出埃及、彼乃棄之、歸向他神、崇拜奉事之、故降是災於彼、