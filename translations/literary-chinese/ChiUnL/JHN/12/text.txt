逾越節前六日、耶穌至伯大尼、卽使拉撒路自死復起之所、
在彼或爲之具飱、馬大供事、拉撒路爲同席者之一、
馬利亞以至純至貴那達膏一斤、膏耶穌足、以髮拭之、膏香滿室、
門徒之一、卽將賣耶穌之加畧人猶大曰、
何不以此膏鬻金三十、以濟貧乎、
此言非顧貧、乃因其爲竊、且職橐而取所貯耳、
耶穌曰、聽之、俾存之俟我葬日、
蓋爾恆有貧者偕、不恆有我也、○
猶太衆庶、知耶穌在彼、則至、不獨爲耶穌、亦欲見其自死而起之拉撒路、
祭司諸長相議、欲並拉撒路而殺之、
蓋猶太人多因之信耶穌也、○
翌日、赴節者甚衆、聞耶穌將至耶路撒冷、
取椶枝出迎、呼曰、和散那、奉主名來者之以色列王、宜頌也、
耶穌遇小驢乘之、如記所云、
錫安女勿懼、爾王來矣、乘驢駒也、
門徒初不明此、至耶穌榮時、方憶斯事經已載之、而衆果行之也、
耶穌呼拉撒路出墓、俾其自死而起、所偕之衆爲證、
衆往迎之、聞其行斯異蹟故也、
法利賽人相語曰、爾謀一無所濟、舉世皆從之矣、○
當節期往拜者、中有希利尼數人、
就加利利伯賽大人腓力曰、主、我儕欲見耶穌、
腓力往告安得烈、安得烈與腓力告耶穌、
耶穌曰、人子榮時至矣、
我誠語汝、麥粒弗落於地而死、獨存而已、死則結實繁矣、
愛其生者喪之、不愛其生於斯世者、將保之至永生、
人役於我、則當從我、我所在、我役亦將在焉、役於我者、我父將貴之、
今我心憂忡、將何言乎、父歟、拯我免於斯時、然我爲此而至斯時也、
父歟、願爾榮爾名、時、自天有聲云、我旣榮之、將再榮之、
旁立之衆聞之、曰、雷也、或曰、天使與之言也、
耶穌曰、斯聲之來、非爲我、乃爲爾曹、
今此世見鞫、此世之君見逐矣、
我若見舉離地、將引衆就我矣、
耶穌此言、乃示其將死之狀也、
衆曰、我聞律云、基督永存、爾何言人子將見舉乎、此人子誰耶、
耶穌曰、光在爾中暫耳、有光則宜行、免暗及爾、行於暗者、不知所往矣、
爾尚有光、宜信之、致成爲光之子也、○
耶穌言竟、遂往而隱、雖多行異蹟於衆前、而人猶不之信、
以應先知以賽亞之言云、主歟、我所宣傳、信者誰乎、主之臂力、顯於誰乎、
衆所以不能信者、蓋以賽亞又云、
主瞽其目、頑其心、恐其目見心悟、轉移而我醫之、
以賽亞之言、因見其榮、而論及之也、
然有司多信之、以法利賽人故、不承認之、恐見逐於會堂、
蓋好人之榮、過於上帝之榮也、○
耶穌呼曰、信我者、非信我、乃信遣我者、
且見我、卽見遣我者也、
我乃光、臨於世、俾信者弗居於暗、
聞我言而不守者、我不之鞫、蓋我來非以鞫世、乃以救世耳、
人拒我、弗納我言、有鞫之者、卽我所言之道、將鞫之於末日也、
我未嘗由己而言、乃遣我之父、以所當言、所當語者命我也、
我知其命乃永生、故我所言、乃依父語我者言之、