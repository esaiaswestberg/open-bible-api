耶穌言竟、舉目仰天曰、父歟、時至矣、祈榮爾子、致子榮爾、
如爾予子以權、以治凡有血氣者、俾子以永生予爾所予之者、
永生也者、識爾爲唯一之眞上帝、與爾所遣之耶穌基督也、
我已榮爾於地、爾所委我行者、我已成之矣、
父歟、今使我與爾偕榮、卽創世之先、與爾共有之榮也、
爾自世予我之人、我已以爾名示之、彼原屬爾、爾以予我、而彼已守爾道也、
今彼知爾所予我者、悉由於爾、
蓋爾授我之言、我授於彼、而彼受之、知我誠由爾出、且信爾遣我也、
我爲彼祈、不爲世祈、惟爲爾所予我者、以其屬爾也、
凡屬我者屬爾、屬爾者屬我、我於彼而榮矣、
今而後、我不在世、彼在世、我歸爾、聖父歟、爾所予我者、祈於爾名保之、俾其爲一、如爾我然、
我偕彼之時、曾於爾所予我之名保之、且守之、中無所亡、惟淪亡之子耳、以應經言也、
今我歸爾、而言此於世、致我之樂盈於彼焉、
我以爾道授之、而世惡之、以其不屬世、如我不屬世然、
我非祈爾取之離世、乃保之脫惡也、
彼不屬世、如我不屬世然、
祈爾聖之以眞理、爾道乃眞理也、
爾遣我入世、我亦遣彼入世、
我爲彼而聖、使彼亦以眞理而聖、
我不僅爲彼祈、亦爲因其言而信我者祈、
使皆爲一、如父在我中、我在父中、使彼亦在我儕中、令世信爾遣我也、
爾予我之榮、我已予彼、使之爲一、如爾我爲一然、
我於彼中、爾於我中、使之成全於一、致世知爾遣我、且愛彼如愛我焉、
父歟、爾所予我者、願於我所在、彼亦偕在、見爾賜我之榮、蓋創世之先、爾已愛我矣、
義哉父乎、世弗爾知、惟我知爾、斯人亦知爾遣我也、
我旣以爾名示之、又將示之、致爾愛我之愛在彼中、我亦在彼中矣、