耶穌往橄欖山、
昧爽返於殿、民咸就之、乃坐而訓焉、
士子與法利賽人、曳一行淫時見執之婦、置於中、
謂耶穌曰、夫子、此婦適行淫時見執、
若是之婦、摩西律命以石擊之、爾意云何、
此言乃試耶穌、欲得所以訟之、耶穌鞠躬以指畫地、
衆問不已、耶穌起曰、爾中無罪者、可先以石擊之、
復鞠躬畫地、
衆聞之、自長至幼、一一皆出、惟遺耶穌、婦猶立於前、
耶穌起、謂之曰、婦歟、其人安在、無罪爾者乎、
婦曰、主、無之、曰、我亦不爾罪、去之、勿再犯也、○
耶穌復語衆曰、我乃世之光、從我者、不行於暗、必有維生之光、
法利賽人曰、爾自證、其證非眞、
耶穌曰、我雖自證、其證乃眞、蓋我自知何來何往、而爾不知也、
爾以貌判人、我弗判也、
設我判之、其判乃眞、以我非獨在、乃偕遣我之父也、
爾律載云、二人之證爲眞、
我自證、遣我之父亦證焉、
衆曰、爾父安在、耶穌曰、爾不識我、亦不識我父、若識我、亦必識我父矣、
此乃耶穌訓於殿、在庫前所言、無人執之、以其時未至也、○
耶穌又曰、我往矣、爾將尋我、而必死於爾罪、我往之所、爾不能至、
猶太人曰、其言我往之所、爾不能至、得毋自戕乎、
耶穌曰、爾屬下、我屬上、爾屬斯世、我非屬斯世、
故曰、爾必死於爾罪、若不信我之爲彼、則死於爾罪必矣、
衆曰、爾爲誰、曰、卽我自始所言於爾者、
我有多端議爾、判爾、惟遣我者乃眞、我以聞於彼者、語於世也、
衆不知其指父而言、
耶穌曰、爾舉人子時、將知我之爲彼、非自擅而行、乃依父訓我者言之耳、
遣我者偕我、不遺我獨在、以我常行其所悅也、
耶穌言此、人多信之、○
遂謂信己之猶太人曰、爾若恆於我道、則誠我徒也、
爾將識眞理、而眞理將釋爾、
衆曰、我儕亞伯拉罕之裔、從未爲人奴、何釋之云、
曰、我誠語汝、凡干罪者、卽罪之奴、
夫奴不永居於家、而子永居焉、
若子釋爾、則誠釋矣、
我知爾爲亞伯拉罕之裔、然爾欲殺我、因我道不容於爾衷也、
我所見於我父、我卽言之、爾所聞於爾父、爾卽行之、
衆曰、亞伯拉罕乃我父也、耶穌曰、爾若亞伯拉罕之子、必行亞伯拉罕之行矣、
我以聞於上帝之眞理語爾、而爾今欲殺我、此非亞伯拉罕所行也、
爾行爾父之行耳、衆曰、我非由淫而生、我有一父、卽上帝也、
耶穌曰、若上帝爲爾父、則必愛我、蓋我出自上帝、非自擅而至、乃上帝所遣、
爾何不達我言乎、不能聽我道故也、
爾由爾父、卽魔也、爾父之慾、爾欲行之、彼自始爲殺人者、不立於眞理、以其衷無眞理也、其言誑、乃由己而言、蓋彼爲誑者、且爲誑者之父、
爾不信我、以我言眞理也、
爾中誰以罪擬我乎、我言眞理、爾何不信我耶、
由上帝者、聽上帝之言、爾非由上帝、故弗聽也、
猶太人曰、我言爾爲撒瑪利亞人、且患鬼、豈不然乎、
耶穌曰、我非患鬼、乃尊我父、而爾侮我耳、
我不求己榮、有一求我榮者、且行鞫焉、
我誠語汝、人守我道、永不見死、
猶太人曰、今我知爾患鬼、亞伯拉罕死、諸先知亦死、而爾曰人守我道、永不見死、
爾豈大於我父亞伯拉罕乎、彼已死、諸先知亦死、爾自居何等耶、
耶穌曰、我若自榮、我榮則無矣、榮我者乃我父、卽爾所言爾之上帝也、
爾未嘗識之、而我識之、若云不識、則誑如爾矣、惟我識之、而守其道、
爾父亞伯拉罕欣然冀見我之日、見之則喜、
猶太人曰、爾年未五旬、豈見亞伯拉罕乎、
耶穌曰、我誠語汝、未有亞伯拉罕之先、卽有我矣、
衆取石欲擊之、耶穌潛而出殿、