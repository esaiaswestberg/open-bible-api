我爲眞葡萄樹、我父爲場師、
凡在我之枝、而不實者、則去之、實則潔之、使實尤繁也、
今爾曹因我語爾之言而潔矣、
爾宜恆在我中、我亦在爾中、若枝不恆在樹、不能自實、爾不恆在我、亦然、
我爲葡萄樹、爾爲枝、恆在我中、我亦在彼中者、則結實孔繁、蓋外乎我、爾無能爲也、
不恆在我者、猶枝見棄而槁、人拾而投於火焚之、
若爾恆在我中、我言恆在爾中、凡爾所欲、求則成之、
爾結實孔繁、我父於此而榮、而爾乃爲我徒也、
如父愛我、我亦愛爾、爾宜恆在我之愛中、
爾守我誡、則恆在我愛、如我守父誡、而恆在其愛矣、
我以是語爾、俾我之喜在爾中、俾爾之喜得盈也、
爾宜相愛、如我愛爾、此我誡也、
人爲友捐生、愛莫大於此者、
爾若行我所命、卽我友也、
今而後我不謂爾爲僕、蓋僕不知其主所行、乃謂爾爲友、因所聞於父者、已悉示爾、
非爾選我、乃我選爾立爾、俾爾往而結實、且俾爾實恆存、致爾以我名求父者、父則賜爾、
我以此命爾、使爾相愛、
世若惡爾、爾知其先已惡我、
爾若屬世、世必愛屬己者、爾非屬世、乃我選爾出乎世、故世惡爾焉、
宜憶我言云、僕不大於主、人若窘逐我、亦將窘逐爾、若守我言、亦將守爾言矣、
人將因我名悉以是加爾、不識遣我者故也、
若我未來誨之、彼則無罪、今其罪無可諉矣、
惡我者、亦惡我父、
我若未於其中行人所未行者、彼則無罪、今彼於我及父、且見且惡矣、
此乃應其律所載云、彼無故惡我也、
但我自父將遣於爾之保惠師、卽出於父眞理之神、旣至、必爲我證、
爾亦爲證、以爾自始偕我也、