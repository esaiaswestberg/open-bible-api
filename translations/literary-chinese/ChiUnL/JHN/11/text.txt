有病者拉撒路、居伯大尼、卽馬利亞與其姊妹馬大之村、
此馬利亞、乃昔以膏膏主、以髮拭其足者、病者拉撒路、其兄弟也、
姊妹遣人告耶穌曰、主、爾所愛者病矣、
耶穌聞之曰、此病不至死、乃爲上帝之榮、俾上帝子以是而榮也、
馬大姊妹、並拉撒路、皆耶穌所愛者、
旣聞其病、於所居之處仍留二日、
後謂門徒曰、我儕可復往猶太、
門徒曰、夫子、猶太人方欲以石擊爾、爾尚復往乎、
耶穌曰、晝非六時乎、人晝行不蹶、因見此世之光、
夜行則蹶、以其無光也、
言竟、又曰、我儕之友拉撒路寢矣、我往寤之、
門徒曰、主、寢則將愈矣、
耶穌此言、乃指其死、門徒意其謂安寢也、
耶穌遂明告之曰、拉撒路死矣、
我未在彼、則爲爾喜、致爾信也、雖然、我儕往就之、
多馬稱低土馬者、謂同人曰、我儕亦往、與之偕亡、○
耶穌至、知拉撒路葬已四日矣、
伯大尼近耶路撒冷、相去約六里、
猶太人多就馬大馬利亞、爲其兄弟而唁之、
馬大聞耶穌至、出迓之、馬利亞仍坐於室、
馬大謂耶穌曰、主若在此、我兄弟不死矣、
今我知爾凡求於上帝者、莫不賜爾、
耶穌曰、爾兄弟將復起、
馬大曰、我知末日復起時、彼亦復起、
耶穌曰、復起者我也、生者亦我、信我者、雖死必生、
生而信我者、永不死、爾信斯乎、
馬大曰、主、然也、我已信爾爲基督、卽上帝子、當入世者、
言竟、乃歸、潛呼其姊妹馬利亞曰、師至、呼爾、
馬利亞聞之、亟起就之、
時、耶穌未入村、猶在馬大迓之之所、
偕馬利亞在室、而唁之之猶太人、見其亟起而出、則從之、意其往墓而哭也、
馬利亞至、見耶穌、伏其足下、曰、主若在此、我兄弟不死矣、
耶穌見其哭、又見偕來之猶太人亦哭、心恚而傷、
曰、葬於何處、曰、主來觀之、
耶穌泣焉、
猶太人曰、其愛斯人何如也、
或曰、彼曾啟瞽者之目、不能使斯人不死乎、
耶穌復恚於衷、至墓、墓乃洞、上置石焉、
耶穌曰、去其石、死者之姊妹馬大曰、主、今已臭矣、蓋四日也、
耶穌曰、我不語汝云、爾若信、將見上帝之榮乎、
衆遂去石、耶穌仰目曰、父歟、爾旣聽我、我謝爾、
我知爾恆聽我、但我言此、乃爲環立之衆、俾其信爾遣我也、
言畢、大聲呼曰、拉撒路出、
死者卽出、手足束布、面裹巾、耶穌謂衆曰、解之使行、○
就馬利亞之猶太人、見耶穌所行、多信之、
但有以其所行、往告法利賽人者、○
於是祭司諸長與法利賽人集會曰、斯人多行異蹟、我儕若何、
若容其如是、衆將信之、羅馬人必至、奪我土地人民矣、
中有該亞法者、是年爲大祭司、語衆曰、爾無所知也、
獨不思一人爲衆死、俾舉國弗亡、乃爾曹之益也、
其言非由乎己、乃是年適爲大祭司、豫言耶穌將爲斯民死也、
且不祇爲斯民、又使上帝散處之子民、會歸於一也、
自是而後、衆議殺之、○
故耶穌不復顯行於猶太人中、去彼而往近野之地、至一邑、名以法蓮、偕門徒居之、
猶太人逾越節伊邇、多有自鄉上耶路撒冷者、於節前自潔也、
衆尋耶穌、立於殿相語曰、爾意若何、彼不赴節乎、
祭司諸長與法利賽人、曾出諭曰、若有知其所在者、宜報焉、俾得執之、