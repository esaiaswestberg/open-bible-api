愛友乎、我儕旣有此諸許、當潔己、盡去身心之汚、畏上帝而成聖、○
宜容納我、我未嘗枉人、未嘗陷人、未嘗欺人、
我言此、非罪爾、蓋我曾言、爾在我心、死生共之、
我向爾言、侃侃然也、爲爾大有矜誇、且於諸難之中、慰爲之滿、喜爲之溢、○
我至馬其頓時、身無寧處、隨在遭難、外有爭、內有懼、
然慰卑微者之上帝、以提多之至慰我矣、
非第因其至、亦因其所受於爾之慰慰我、卽以爾之戀慕憂傷、及爲我熱衷告我、令我益喜、
昔我遺書使爾憂、雖曾悔之、今不悔矣、蓋知此書令爾憂者暫耳、
今我喜、非因爾憂、乃因爾由憂而生改悔、蓋爾憂乃依上帝旨、致爾無所受損於我儕、
夫依上帝旨而憂、則生改悔、以致得救、無後悔、惟斯世之憂則致死、
試觀爾依上帝旨而憂、生何如之慇懃、自訴、怨艾、恐懼、戀慕、熱衷、譴責、爾於斯事、悉自表爲潔矣、
我雖以書遺爾、非因枉人者、亦非因枉於人者、惟令爾爲我之慇懃顯於爾中、在上帝前、
緣此我儕受慰、且於是慰、因提多之喜而益喜、以其心爲爾衆而暢遂、
我誇爾於提多者、今無愧矣、我所語爾者悉眞、誇爾於彼者亦眞、
彼念爾衆順服、以恐懼戰慄接納之、則戀爾之情尤甚、
我所喜者、凡事因爾而毅然也、