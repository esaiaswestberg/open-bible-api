願爾姑容我愚、爾誠容我、
我以上帝之眷戀、眷戀於爾、蓋我已聘爾於一夫、如貞女以獻於基督也、
惟恐爾心偏邪、頓失向基督之純潔、如夏娃爲蛇詭誘者然、
設來者別宣一耶穌、非我所宣者、或爾別受一靈、非昔所受者、或別承一福音、非昔所承者、爾容之可也、
我自謂不亞於至大使徒、
我言雖鄙、而智則不然、乃凡事向爾而顯之於衆、
我自居卑、致爾高舉、傳爾以上帝福音而無值、此爲罪乎、
我奪他會之值、以爲爾役、
偕爾時乏於用、未累一人、自馬其頓來之兄弟、補我所乏、我凡事自守、不至累爾、終必自守、
我衷基督之誠、於亞該亞境內、無人阻我此誇也、
何也、我不爾愛耶、上帝知之焉、
但我所行者、終必行之、以絕機於尋機者、使其所誇無異於我、
若輩乃僞使徒、行事詭譎、貌爲基督使徒、
原無足怪、蓋撒但亦貌爲光明之使、
其役貌爲義役、非大事也、其報必依其所行、○
我復有言、人勿以我爲愚、若然、仍當以愚納我、俾我稍以自誇、
此言、非主命也、乃若愚者自信而誇、
旣有多人依形軀而誇、則我亦誇矣、
爾旣爲智、於愚者則欣然容之、
人若僕爾、噬爾、虜爾、侮爾、批爾、爾則容之、
我言此、乃卑己、如嘗懦弱、但人所毅然、我亦毅然、斯言有若愚也、
彼希伯來人乎、我亦然、彼以色列人乎、我亦然、彼亞伯拉罕之裔乎、我亦然、
彼基督之役乎、我則逾之、此言若狂、蓋我多勤勞、多繫獄、數被箠楚、屢瀕於死、
受猶太人鞭者五、每四十減一、
杖責者三、石擊者一、舟壞者三、一日夜在深海、
屢經跋涉、危於河、危於寇、危於同族、危於異邦、危於邑、危於野、危於海、危於僞兄弟、
勞而苦、屢廢寢、飢而渴、屢絕食、寒而裸、
此外、更有日集於我者、卽爲諸會之慮也、
誰弱而我不弱乎、誰躓而我心不如焚乎、
我若必誇、則誇我弱、
永頌之上帝、主耶穌之父、知我不誑、
在大馬色亞哩達王之邑宰、嚴守其城以捉我、
我乃自牖、以筐縋垣而脫之、