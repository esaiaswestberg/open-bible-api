我意已決、不復以憂就爾、
我若令爾憂、則我所令憂者而外、孰令我樂乎、
昔特書此、恐我來時、當使我樂者、反令我憂、蓋我深信爾衆以我之樂爲樂也、
昔我哀痛迫切、不勝涕泣、以書遺爾、非令爾憂、乃使爾知我愛爾甚也、○
儻有使之憂者、非第使我憂、亦畧使爾衆憂、曰畧者、不欲深責之也、
若人受罰於衆、已足矣、
爾寧赦之、慰之、免彼殷憂、而至沈溺、
故勸爾曹、當顯其愛於彼焉、
爲此我曾遺書、欲知爾曹凡事承順之徵、
爾所赦者、我亦赦之、我若有所赦、乃緣爾於基督前赦之、
免撒但取便於我、蓋其詭謀、我儕非不知也、○
我爲基督福音、至特羅亞、由主爲闢厥門、
因不遇兄弟提多、我心弗安、遂別其人、往馬其頓、
感謝上帝、常於基督中導我而奏凱、且由我隨在顯揚識彼之臭味、
蓋於上帝前、我在得救者及淪亡者中、爲基督之馨香、
於此爲由死致死之臭味、於彼爲由生致生之臭味、孰堪任此乎、
我非似彼多人混上帝道、乃誠意由上帝、在上帝前基督中而言也、