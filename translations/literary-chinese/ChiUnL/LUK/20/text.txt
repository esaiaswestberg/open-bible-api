一日、耶穌在殿訓民、宣福音時、祭司諸長、士子、長老、就之曰、
試告我、爾以何權行是、賜爾此權者誰耶、
曰、我亦一言問爾、爾其告我、
約翰之洗、自天乎、自人乎、
其人竊議曰、若云自天、彼必曰曷不信之、
若云自人、衆民必以石擊我、蓋民信約翰爲先知也、
遂對曰、不知奚自、
耶穌曰、我亦不告爾以何權行是矣、○
乃設喻語衆曰、有植葡萄園者、租與農夫、而往異地久之、
屆期、遣一僕就農夫、令納園中之果、農夫扑之、使之徒返、
再遣他僕、亦扑之、且辱之、使之徒返、
三遣其僕、農夫又傷而逐之、
園主曰、我將如之何、必遣我愛子、庶或敬之矣、
農夫見之、相議曰、此其嗣子、我且殺之、俟業歸我、
遂逐於園外殺焉、園主將何以處之乎、
必至滅此農夫、以園付他人焉、聞者曰、毋然、
耶穌目之曰、經云、工師所棄之石、成爲屋隅首石、何謂也、
凡墮此石上者、身必碎、此石墮其上者、散若塵、○
時、士子與祭司諸長、知此喻指己、欲執之、而懼民、
乃窺伺之、遣偵者佯爲義人、欲執其言、付於方伯權下治之、
遂問曰、夫子、我知爾所言所誨皆正、不以貌取人、誠以上帝之道誨人也、
我儕納稅於該撒宜否、
耶穌知其詐、曰、
以一錢示我、是像與號爲誰、曰、該撒、
曰、然則以該撒之物納該撒、以上帝之物納上帝矣、
偵者當民前、無由執其言、且奇其應對、而緘默焉、○
有撒都該人、卽言無復起者、就而問曰、
夫子、摩西書於我云、若人兄死、遺妻而無子、其弟當納其妻、生子以嗣兄、
有兄弟七人、長者娶妻、無子而死、
其二其三納之、
至其七、亦然、皆無子而死、
厥後婦亦死、
至復起時、將爲誰之妻乎、蓋七人皆納之矣、
耶穌曰、斯世之人、有娶有嫁、
惟堪得彼世、及自死復起者、則不娶不嫁、
亦不能復死、以其等於天使、旣爲復起之子、乃上帝之子也、
論死者復起、摩西棘叢篇詳之矣、其稱主爲亞伯拉罕之上帝、以撒之上帝、雅各之上帝、
是上帝非死者之上帝、乃生者之上帝、因皆爲上帝而生也、
有士子數人曰、夫子所言善矣、
蓋不敢復問之也、○
耶穌謂衆曰、人何言基督爲大衞之裔乎、
蓋詩篇中大衞自言、主謂我主云、坐我右、
俟我使爾敵爲爾足几、
夫大衞旣稱之爲主、則基督如何爲大衞之裔乎、○
衆民聽時、耶穌語其徒曰、
謹防士子、好衣長服而遊、受祝於市、會堂高座、筵間首位、
乃吞嫠婦家資、佯爲長祈、其受刑必尤重也、