衆擁擠之、聽上帝道、耶穌立於革尼撒勒湖濱、
見二舟泊焉、漁人離舟洗網、
一舟屬西門者、耶穌登之、令其離岸少許、坐於舟以訓衆、
言竟、語西門曰、移至深處、下網以漁、
西門曰、夫子、我儕終夜勞苦、竟無所得、然以爾言、我則下網、
旣而圍魚甚多、網幾裂、
招他舟之侶來助、則盈二舟、將沈矣、
西門彼得見之、伏於耶穌膝前曰、主其去我、我罪人也、
蓋彼與同人、因獲魚之多、皆駭異也、
西門之侶、西庇太子雅各約翰亦然、耶穌謂西門曰、勿懼、今而後、爾將獲人矣、
衆曳舟上岸、舍所有而從耶穌、○
耶穌在一邑、有通體患癩者見之、伏而求曰、主如允、必能潔我、
耶穌伸手捫之、曰、吾允矣、爾其潔哉、癩卽除、
耶穌戒之、毋以告人、但往示身於祭司、因爾獲潔、依摩西所命者獻之、以證於衆、
然其聲聞益彰、羣衆集聽、且冀其醫疾、
耶穌退、適野祈禱、○
一日耶穌訓誨、有法利賽人與律師、自加利利諸鄉、猶太、耶路撒冷而來、坐於其旁、主之能偕耶穌以施醫、
或以榻舁癱瘓者、欲舁之入、而置其前、
因人衆不得入、乃升屋、由瓦間以榻縋之下、置於衆中、當耶穌前、
耶穌見其信、曰、人乎、爾罪赦矣、
士子與法利賽人議曰、此僭妄者誰歟、上帝而外、孰能赦罪乎、
耶穌知其所議、曰、爾心何議耶、
言爾罪赦矣、與言起而行、孰易、
但令爾知人子在世、有權以赦罪耳、遂謂癱瘓者曰、我語爾起、取牀以歸、
其人卽起、於衆前取臥具而返、歸榮上帝、
衆皆駭異、亦歸榮上帝、且懼甚、曰、今日見意外之事矣、○
厥後耶穌出、見稅吏利未者、坐於稅關、謂之曰、從我、
遂舍所有、起而從之、
利未爲之設盛筵於家、有諸稅吏及他人同席、
法利賽人與其士子咎門徒曰、爾曹胡爲與稅吏罪人飲食乎、
耶穌謂之曰、健者不需醫、惟病者需之、
我來、非召義人、乃召罪人改悔耳、
衆謂之曰、約翰之徒屢禁食祈禱、法利賽人之徒亦然、惟爾徒式食式飲焉、
耶穌曰、新娶者在、安能使賀者禁食乎、
惟日將至、新娶者見接而去、乃禁食耳、
遂設喻曰、未有裂新衣以補舊衣者、若然、則新衣旣裂、且新與舊亦不合也、
未有以新酒注舊革囊者、若然、則新酒裂囊、酒漏而囊亦敗、
惟新酒必注於新囊焉、
未有飲陳酒而新是嗜者、蓋曰、陳者旨耳、