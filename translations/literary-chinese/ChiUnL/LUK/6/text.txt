值安息日、耶穌經行田間、其徒摘穗、以手搓而食之、
有法利賽人曰、爾行安息日不宜行者何也、
耶穌曰、爾未讀大衞及從者、飢時所行乎、
入上帝室、取陳設之餅而食、且予從者、斯餅非祭司不宜食、
又曰、人子乃安息日之主也、○
又一安息日、耶穌入會堂訓誨、有一右手枯者在焉、
士子與法利賽人、窺其於安息日施醫否、欲得所以訟之、
耶穌知其意、謂手枯者曰、起、立於中、遂起而立、
耶穌謂衆曰、試問安息日行善行惡、救生殺生、孰宜、
遂環視之、謂其人曰、伸爾手、伸之、卽愈、
衆皆盛怒、共議何以處耶穌、○
維時、耶穌出、入山以禱、終夜祈求上帝、
平旦、召其徒、選十有二人、謂之使徒、
有若西門、耶穌亦稱之曰彼得、及其弟安得烈、雅各、約翰、腓力、巴多羅買、
馬太、多馬、亞勒腓之子雅各、加那尼人西門、
雅各之子猶大、加畧人猶大、卽賣師者、
耶穌偕之下山、立於平地、同其諸徒、及自猶太四方、耶路撒冷、並推羅西頓海濱而來之羣衆、卽欲聽耶穌、且冀其醫疾者、
爲邪鬼所難者、亦得醫焉、
衆皆欲捫耶穌、因有能由之出、而悉醫之、○
耶穌舉目視其徒曰、爾貧者福矣、以上帝國爲爾有也、
爾今飢者福矣、以爾將飽也、爾今哭者福矣、以爾將笑也、
爲人子而人惡爾、絕爾、詈爾、以爾名爲惡而棄之、爾則福矣、
當日宜欣喜踴躍、以爾在天之賞大也、蓋其祖行於先知亦如是、
惟爾富者禍矣、以爾已得爾之慰也、
爾今飽者禍矣、以爾將飢也、爾今笑者禍矣、以爾將哀而哭也、
爾爲衆所譽者禍矣、蓋其祖行於僞先知亦如是、○
我語爾聽之者曰、敵爾者愛之、憾爾者善視之、
詛爾者祝之、虐遇爾者、爲之祈禱、
批爾此頰者、幷轉彼頰以與之、奪爾外服者、內服亦勿禁之、
求爾者與之、取爾物者、毋復索之、
爾欲人如何施諸己、亦如是施諸人、
爾若愛乎愛爾者、何惠之有、蓋罪人亦愛乎愛己者、
爾若善視乎善視爾者、何惠之有、蓋罪人亦如是行之、
爾貸於人而望償、何惠之有、蓋罪人亦貸於罪人、欲其如數而償也、
惟爾當愛爾敵、而善待之、貸於人而不絕望、則爾賞大矣、且爾將爲至上者之子、蓋彼施仁於辜恩及不善者矣、
爾宜矜恤、如爾父之矜恤然、
毋議人、則不見議、毋罪人、則不見罪、恕人則見恕、
予則見予、且以巨量、按之、撼之、溢之、納爾懷中、蓋爾以何量而量、將以復量於爾、○
又設喻語衆曰、瞽能導瞽乎、不胥陷於坎乎、
徒不踰師、惟成全者將如師也、
胡爲視爾兄弟目中有草芥、而不覺己目中有梁木乎、
不視己目中有梁木、何能語兄弟云、兄弟歟、容我去爾目中之草芥乎、僞善者乎、先去爾目中之梁木、方可瞭然、以去兄弟目中之草芥也、
未有善樹結惡果者、亦未有惡樹結善果者、
凡樹以其果而識之、荊棘中不摘無花果、蒺藜中不採葡萄也、
善人由內蘊之善而發其善、惡人由內蘊之惡而發其惡、蓋充諸心者、卽宣諸口也、○
爾胡爲稱我主也、主也、而不行我所言乎、
凡就我、聞我言而行之者、我示爾其人何似、
似人建屋、掘而深之、置基磐上、洪水氾濫、河流衝屋、不能撼之、以其建之善也、
惟聞而不行者、似人建屋土上、而無基、河流衝之則傾、其屋之頹壞大矣、