耶穌舉目、見諸富者、以所捐者輸庫、
又見一貧嫠、輸小錢二、
則曰、我誠語汝、此貧嫠所輸者、較衆尤多、
蓋衆由其羨餘、此則由其不足、亦盡輸之、卽其所以養生者也、○
或論殿以美石、及所獻之珍物爲飾、
耶穌曰、爾曹所見諸物、日將至、無一石遺於石上、而弗圮也、
衆問曰、夫子、何時有此、斯事將應之時、有何兆乎、
曰、愼毋受惑、蓋將多有冒我名而來者云、我基督也、又云、期已近矣、爾勿從之、
爾聞戰與亂、勿驚惶、蓋斯事必先有、惟盡期未卽至耳、○
又謂之曰、民將攻民、國將攻國、
地將大震、隨在饑疫、自天有可畏之象、與至大之兆、
未有此諸事之先、人將執爾、窘爾、付爾於會堂、下爾於囹圄、且爲我名、曳爾至君王方伯前、
斯將反爲爾證也、
故宜定爾心、毋先慮何以訴、
蓋我將賜爾才辯智慧、爾諸仇不能抵拒辨駁也、
爾將爲父母兄弟親戚朋友所付、爾中且有見殺者、
爾爲我名、將見憾於衆、
然爾之一髮、亦不喪也、
爾之生、將於恆忍得之、○
爾見耶路撒冷爲軍所圍、則知其荒墟近矣、
時、在猶太者、宜遁於山、在邑者宜出、在田者勿入、
蓋此乃報復之日、致所載者皆應也、
是日也、妊婦乳婦禍矣、蓋其地必有大災、怒及斯民、
彼將仆於鋒刃、虜於諸國、耶路撒冷爲異邦蹂躪、迨異邦之期滿焉、
日月星辰將有異兆、在地諸國困苦顚連、海波漰湃故也、
人因危懼、並虞將臨於世之事而昏絕、天象震動故也、
其時、將見人子以大權大榮、乘雲而來、
甫有斯事、爾宜興起翹首、蓋爾之贖近矣、○
又設喻謂之曰、試觀無花果與諸樹、
方其萌芽、爾見之、則知夏近矣、
如是、爾見斯事至、則知上帝國近矣、
我誠語汝、此代未逝、斯事皆成、
天地必廢、我言不廢、○
爾當自愼、勿以饜飲沈湎、世之憧擾累爾心、免其日如機檻、突然臨爾、
蓋此日必臨於全地之居人、
爾惟隨時儆醒祈求、俾爾得避此將來之事、而立於人子前、○
耶穌日則在殿訓誨、夜出、至橄欖山宿焉、
庶民黎明就於殿以聽之、