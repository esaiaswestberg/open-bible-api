耶穌又謂其徒曰、富人某、有一家宰、或以其耗主之業訴於厥主、
主呼之曰、我聞言及爾者何耶、陳述爾職、蓋爾不得仍爲家宰也、
家宰意謂、主奪我職、我將何爲乎、鋤無力、乞則恥、
我知所爲矣、黜職時、令人接我入其家、
遂於負主債者、一一呼之來、謂先至者曰、爾負我主幾何、
曰、油百斗、曰、取券亟坐、書五十、
又謂其他曰、爾負幾何、曰、麥百斛、曰、取券書八十、
其主乃譽不義之家宰、以其所行之智也、蓋斯世之子於其世事、較光明之子尤智也、
我語汝、以不義之財結友、迨匱時、則彼接爾入永宅矣、
忠於小者、亦忠於大、不義於小者、亦不義於大、
若爾於不義之財不忠、孰以眞者託爾耶、
若爾於屬人者不忠、孰以屬爾者予爾耶、
一僕不能事二主、或惡此愛彼、或重此輕彼、爾不能事上帝、兼事貨財也、○
法利賽人乃好利者、聞而哂之、
耶穌謂之曰、爾於人前自義、然上帝知爾心、蓋人所崇者、上帝所惡也、
律與先知、至約翰而已、自是上帝國之福音宣布、人人奮力以入之、
然天地之逝、較律一畫之隕尤易也、
凡出妻而他娶者淫也、娶所出者、亦淫也、○
有富者衣紫袍枲布、日事華靡宴樂、
又有乞者、名拉撒路、通體生瘍、置於富者之門、
欲食富者几下遺屑、犬來舐其瘍、
乞者死、天使攜至亞伯拉罕之懷、富者亦死而葬、
陰間痛苦之際、舉目遙見亞伯拉罕、有拉撒路在其懷、
遂呼曰、我祖亞伯拉罕乎、矜恤我、遣拉撒路以指尖蘸水涼我舌、蓋我在此火燄中苦甚、
亞伯拉罕曰、子乎、當憶爾生時受諸福、拉撒路受諸難、今彼慰、而爾苦焉、
不第此也、爾我間限以巨淵、欲由此過爾不能也、由彼過我、亦不能也、
曰、若是、求祖遣拉撒路往我父家、
我有兄弟五人、使彼證之、免其亦來此痛苦之處也、
亞伯拉罕曰、彼有摩西及諸先知、可聽之也、
曰、祖亞伯拉罕乎、非也、若有由死而就之者、彼必改悔矣、
曰、不聽摩西與先知、卽有自死而起者、彼亦不受勸也、