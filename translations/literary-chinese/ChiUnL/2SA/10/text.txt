厥後、亞捫族王沒、其子哈嫩嗣位、
大衞曰、昔哈嫩父拿轄施仁慈於我、今我將施仁慈於其子哈嫩、遂遣僕往、唁其喪父、大衞僕至亞捫族地、
亞捫族之牧伯謂其主哈嫩曰、大衞遣唁者詣爾、爾意大衞果敬爾父乎、大衞遣僕詣爾、詎非窺察此城、而傾之耶、
哈嫩遂執大衞僕、薙其鬚之半、中斷其衣至臀、而遣之歸、
其人深以爲恥、或以告大衞、乃遣人迎之曰、可居耶利哥、俟鬚長而後歸、○
亞捫族知己爲大衞所惡、遂遣人募伯利合與瑣巴之亞蘭人、步卒二萬、及瑪迦王所偕之人一千、陀伯人一萬二千、
大衞聞之、則遣約押率勇士全軍、
亞捫族出、列陳於邑門、瑣巴利合之亞蘭人、及陀伯人、瑪迦人、別列於野、
約押見其前後列陳、則簡以色列之精兵、陳列行伍、以禦亞蘭人、
以餘軍付弟亞比篩、陳列行伍、以禦亞捫族、
曰、如亞蘭人強於我、爾則助我、如亞捫人強於爾、我則助爾、
宜強乃志、爾我當爲我民、及我上帝邑、爲大丈夫、願耶和華成其所欲、
約押與所偕之民、進與亞蘭人戰、亞蘭人遁於其前、
亞捫族見亞蘭人遁、亦遁於亞比篩前、而入於邑、約押遂離亞捫族、返耶路撒冷、○
亞蘭人見己爲以色列所敗、則咸集焉、
哈大底謝遣使招河外之亞蘭人出、遂至希蘭、哈大底謝之軍長朔法率之、
或告大衞、遂集以色列衆、濟約但、至希蘭、亞蘭人列陳、與大衞戰、
亞蘭人遁於以色列衆前、大衞戮其戰車七百乘之卒、騎兵四萬、擊其軍長朔法、致死於彼、
臣服哈大底謝之諸王、見其爲以色列所敗、遂與以色列修好、而服事之、嗣後亞蘭人不敢助亞捫族、