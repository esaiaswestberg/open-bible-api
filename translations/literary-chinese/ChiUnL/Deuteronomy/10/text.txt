維時、耶和華諭我曰、爾琢石版二、其式如前、陟山詣我、且以木作匱、
爾前所碎之版、我復書其文於此版、爾置於匱、
我遂以皂莢木造匱、又琢石版二、其式如前、執以登山、
耶和華乃循其前文、以爾大會之日、在山由火中所諭爾之十誡、書於版以賜我、
我轉而下山、置諸所造之匱、遵耶和華所命、至今猶存、○
以色列人自比羅比尼亞干啟行、至摩西拉、亞倫死、葬於彼、其子以利亞撒繼任祭司之職、
由此啟行、至谷歌大、自谷歌大至約巴他、其地有溪、
時、耶和華區別利未支派、使舁耶和華約匱、立於耶和華前、以崇事之、奉其名而禱祝、迄於今日、
故利未人在昆弟中、無分無業、耶和華爲其業、循爾上帝耶和華所言、
我居於山、四十晝夜如昔、此次耶和華又復垂聽、不殲滅爾、
耶和華諭我曰、爾其啟行、導民入據我所誓許厥祖、賜彼之地、○
以色列人歟、爾上帝耶和華何求於爾、第寅畏之、遵行其道、一心一意、愛之事之、
守耶和華之誡命典章、我今日所諭爾者、俾爾獲益、
天與天上之天、地與地上所有、俱屬爾上帝耶和華、
惟耶和華悅爾祖而愛之、於萬民中、選其苗裔卽爾、有如今日、
故當祛除爾心之汚、勿復強項、
蓋爾上帝耶和華、爲萬神之神、萬主之主、惟皇上帝、有能可畏、不偏視、不受賄、
爲孤寡行鞫、爲羇旅施仁、賜之衣食、
爾亦當愛旅人、緣爾曾旅於埃及、
當寅畏爾上帝耶和華、事之附之、指其名而發誓、
彼乃爾所頌美、爾之上帝、爲爾行此大而可畏之事、爾所目擊、
昔爾列祖下埃及時、惟七十人、今爾上帝耶和華、使爾如天星之多焉、