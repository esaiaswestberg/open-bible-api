此乃摩西宣於以色列衆之言、在約但東之曠野、疎弗相對之亞拉巴、巴蘭陀弗拉班哈洗錄底撒哈之間、
自何烈啟行、經西珥山、至加低斯巴尼亞、歷程十有一日、
四十年十一月朔、摩西遵耶和華命、悉諭以色列人、
時、摩西已戮居希實本之亞摩利王西宏、並在以得來、戮居亞斯他錄之巴珊王噩、
在約但東摩押地、始宣此律、曰、
昔在何烈、我上帝耶和華諭我儕云、爾居此山已久、
當啟行、改道至亞摩利山地、與附近之處、亞拉巴、山地、窪地、南土、沿海一帶、迦南地、利巴嫩、抵伯拉大河、
昔耶和華誓以斯土、錫爾祖亞伯拉罕以撒雅各、及其苗裔、今地具在爾前、可入而據之、○
當時我告爾曰、我不能獨負爾任、
爾上帝耶和華使爾昌熾、今爾如天星之多、
願爾祖之上帝耶和華、更增爾數千倍、循其所許、錫嘏於爾、
爾之繁劇、爾之重負、爾之爭競、我焉能獨任、
當循爾之支派、簡衆所識之明哲練達人、我立之爲爾長、
爾曹對曰、爾所言者、我儕行之、善也、
我遂於爾支派爲首者中、簡衆所識之明哲人、依爾支派、立之爲長、卽千夫長、百夫長、五十夫長、十夫長、及有司、
當時我命爾士師曰、爾聽訟、或人與宗族、或人與賓旅、當秉公以行鞫、
鞫時、毋行偏視、無論貴賤、必聽其詞、不可畏人、蓋鞫事屬上帝也、事遇難斷、則呈我聽之、
彼時我以爾所當行者、悉諭於爾、○
厥後、我儕遵我上帝耶和華命、自何烈啟行、經歷曠野、大而可畏、爾所目覩、道由亞摩利山地、至加低斯巴尼亞、
我告爾曰、爾已至亞摩利山地、卽我上帝耶和華所賜我者、
試觀爾上帝耶和華備斯土於爾前、當循爾祖之上帝耶和華言、前往據之、毋懼毋怯、
爾衆詣我曰、不如先遣人爲我窺其地、返而告我、當行何道、將至何邑、
斯事我視爲善、簡人十二、支派各一、
遂啟行登山、至以實各谷探之、
取其土產、攜至我所、復我曰、我上帝耶和華所賜我者、肥美之地也、
乃爾不願前往、逆爾上帝耶和華之命、
在幕中興怨言曰、耶和華憾我、故導我出埃及、付於亞摩利人之手、以殲滅我、
我將何往、我同儕使我喪膽、言斯土之民、較我修偉、城垣廣大鞏固、高可參天、且見亞衲族在彼、
我告爾曰、毋懼、毋畏之、
爾上帝耶和華爲爾先導、必爲爾戰、如昔行於埃及、爾所目擊者然、
又在曠野、由爾所經之道、至於此地、爾上帝耶和華保抱爾、如人之保抱其子、爲爾所見、
然在此事、爾不信爾上帝耶和華、
彼爲爾先導、擇張幕之所、夜以火、晝以雲、示爾當行之道、
耶和華聞爾言、怒而誓曰、
昔我誓以沃壤賜爾祖、此惡世之人、必無一得見者、
惟耶孚尼子迦勒專從耶和華、必得見之、其所履之地、我將賜之、及其子孫、
耶和華緣爾故、亦怒我曰、爾亦不得入此地、
惟侍爾者、嫩之子約書亞得入、當堅厥志、彼必使以色列人據有斯土、
爾之幼穉、所言必被虜者、爾之子女、不能別善惡者、必得入之、我將賜彼、使之據有其地、
惟爾當由紅海之道、而入曠野、
爾曹對曰、我獲罪於耶和華、願遵我上帝耶和華命、前往以戰、於是各佩軍器、急欲入山、
耶和華命我告民曰、毋往、毋戰、恐敗於敵、蓋我不在爾中、
我以告爾、爾不聽從、違耶和華命、擅自登山、
居山之亞摩利人、出而攻爾、追爾、勢若蜂擁、自西珥擊爾、至何珥瑪、
爾曹乃返、哭於耶和華前、耶和華不爲側耳、不聽爾聲、
於是爾居加低斯、積有多日、