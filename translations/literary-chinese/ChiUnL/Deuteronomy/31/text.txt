摩西以斯言告以色列衆曰、
我今百有二十歲矣、不復能出入於爾中、耶和華亦曾諭我曰、爾不得渡此約但、
爾上帝耶和華爲爾先導、殲斯族於爾前、使爾據有其地、約書亞必導爾濟河、如耶和華所言、
耶和華翦滅亞摩利二王西宏與噩、及其國、亦必如是待斯族、
耶和華旣付之於爾、當如我所諭而待之、
強乃志、壯乃心、勿畏葸、勿恐惶、爾上帝耶和華與爾偕往、不棄爾、不遺爾、
摩西召約書亞、於以色列衆前諭之曰、強乃志、壯乃心、爾必與民偕往、入耶和華誓賜其祖之地、使得爲業、
耶和華爲爾先導、與爾同在、不棄爾、不遺爾、勿畏懼、勿驚惶、○
摩西書此律、授舁耶和華約匱之利未人祭司、及以色列長老、
諭之曰、每七載、豁免年、構廬節期、
以色列衆咸至、覲爾上帝耶和華於其所選之處、當誦此律、使衆聞之、
集民男女幼穉、及旅於爾邑者、俾其聽之、學習寅畏爾上帝耶和華、遵守此律之言、
子女尚無識者、亦使聽之、學習畢生寅畏爾上帝耶和華、於渡約但而得之地、○
耶和華諭摩西曰、爾之死期伊邇、當召約書亞偕詣會幕、我將付託之、摩西與約書亞乃詣會幕、
耶和華乘雲柱見於幕中、雲柱止於幕門、
耶和華諭摩西曰、爾與列祖偕眠、斯民必於所至之地、狥欲從異族之神、離棄我、背我與立之約、
是日我必怒而棄之、掩面不顧、使被吞噬、多遭災禍、時彼必曰、此災臨我、豈非以我上帝不在我中乎、
因其轉從他神、行此惡事、我必掩面不顧之、
故當作歌、教以色列人、使其口誦、以爲之證、
我所誓許其祖流乳與蜜之地、旣導之入、彼得飽食、身體豐肥、斯時也、彼轉從他神、藐視乎我、背我之約、
洎乎多遭災禍、斯歌在其後裔之口、尚未遺忘、必爲其證、蓋我未導之入所誓賜之地、已知其所圖、
當日摩西作歌、教以色列人、
耶和華諭嫩之子約書亞曰、強乃志、壯乃心、爾將導以色列人入我所誓賜之地、我必偕爾、○
摩西以此律言、書之旣畢、
遂諭舁耶和華約匱之利未人曰、
以此律書、置於爾上帝耶和華約匱之側、爲證於爾、
蓋我知爾悖逆強項、我今猶存、與爾同在、爾尚悖逆耶和華、況我歿後乎、
當使爾支派之長老有司咸集、我將以此言告之、呼籲天地、於彼爲證、
我知我死之後、爾必自壞、離我所諭之道、至於末期、災禍必臨爾身、因爾行耶和華所視爲惡者、爾之所爲、激其震怒、
摩西盡誦歌詞、使以色列會衆聽聞、