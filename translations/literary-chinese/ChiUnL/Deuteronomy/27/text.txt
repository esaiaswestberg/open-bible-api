摩西與以色列長老諭民曰、我今日所諭爾者、爾當遵守、
爾渡約但、至爾上帝耶和華所賜之地、其日必立大石、塗之以灰、
旣渡之後、當錄斯律諸言於上、致可入爾上帝耶和華所賜流乳與蜜之地、如爾祖之上帝耶和華所許者、
旣渡約但、循我今日所諭、必立斯石於以巴路山、塗之以灰、
在彼爲爾上帝耶和華建壇、以石爲之、毋用鐵器而造、
建爾上帝耶和華之壇、必以未經雕鑿之石在壇之上、獻燔祭於爾上帝耶和華、
亦獻酬恩祭、在彼食之、樂於爾上帝耶和華前、
錄斯律諸言於石、當詳明焉、○
摩西與利未人祭司、告以色列民曰、以色列人歟、爾其靜默以聽、今日爾成爲爾上帝耶和華之民、
故必聽從其言、行其誡命典章、乃我今日所諭爾者也、○
當日摩西諭民曰、
旣濟約但、西緬、利未、猶大、以薩迦、約瑟、便雅憫諸支派、當立於基利心山、爲民祝嘏、
流便、迦得、亞設、西布倫、但、拿弗他利諸支派、當立於以巴路山、宣其詛詞、
利未人當大聲以向以色列民曰、
凡人雕偶鑄像、匠人所造、乃耶和華所惡、立於隱處者、必受詛、衆民當應曰、阿們、
輕視父母者、必受詛、衆民當應曰、阿們、
移鄰里之界址者、必受詛、衆民當應曰、阿們、
使瞽迷途者、必受詛、衆民當應曰、阿們、
屈抑賓旅孤寡者、必受詛、衆民當應曰、阿們、
烝父繼室、辱其父者、必受詛、衆民當應曰、阿們、
淫於獸者、必受詛、衆民當應曰、阿們、
姦亂同父異母、異父同母之姊妹者、必受詛、衆民當應曰、阿們、
烝妻母者、必受詛、衆民當應曰、阿們、
陰擊鄰里者、必受詛、衆民當應曰、阿們、
受賄以殺不辜者、必受詛、衆民當應曰、阿們、
不遵斯律之言而行者、必受詛、衆民當應曰、阿們、