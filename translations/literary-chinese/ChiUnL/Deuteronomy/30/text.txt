我所陳於爾前之祝與詛、旣已臨爾、於爾上帝耶和華逐爾而至之邦、追憶此事、
與爾子孫、一心一意歸爾上帝耶和華、遵從其言、循我今日所諭爾者、
則爾上帝耶和華將矜恤爾、返爾俘囚、自散爾而至之列邦集爾、
爾見逐者至於天涯、爾上帝耶和華必由彼集爾、攜之而歸、
爾祖所據之地、爾上帝耶和華必導爾入而得之、降福於爾、俾爾昌熾、較祖尤衆、
爾上帝耶和華必制爾情欲、爰及子孫、使一心一意愛爾上帝耶和華、致得生存、
爾上帝耶和華、必以是詛、加諸爾敵、及憾爾迫爾者、
爾將旋歸、聽從耶和華之言、遵行其誡、我今日所諭爾者、
爾若聽從爾上帝耶和華之言、守此律書所載之誡命典章、一心一意歸爾上帝耶和華、則爾上帝耶和華必於凡爾所爲、錫以福祉、身之所生、畜之所出、土之所產、盡皆蕃衍、耶和華心復悅爾、錫以福祉、如昔悅爾祖然、
爾若聽從爾上帝耶和華之言、守此律書所載之誡命典章、一心一意歸爾上帝耶和華、則爾上帝耶和華必於凡爾所爲、錫以福祉、身之所生、畜之所出、土之所產、盡皆蕃衍、耶和華心復悅爾、錫以福祉、如昔悅爾祖然、
我今諭爾之誡、行之非難、離爾非遠、
不在天上、致爾自謂、誰升天攜之以至、使我聞而行之、
不在海外、致爾自謂、誰濟海攜之以至、使我聞而行之、
斯道密邇乎爾、在爾口、在爾心、俾爾行之、○
我今日以生與福、死與禍、陳於爾前、
諭爾愛爾上帝耶和華、遵行其道、守其誡命、典章律例、致得生存昌熾、爾上帝耶和華於爾所入而據之地、錫爾以嘏、
如爾中心違離、不欲聽從、爲人所誘、崇事他神、
我今告爾、爾必滅亡、於渡約但而得之地、不得延年、
我今呼籲天地爲證、以生死祝詛、陳於爾前、爾其選生、俾爾及爾子孫、得以生存、
且愛爾上帝耶和華、聽從其言、而依附之、蓋耶和華爲爾生命、及爾延年之由、使爾居於其所誓賜爾祖亞伯拉罕以撒雅各之地、