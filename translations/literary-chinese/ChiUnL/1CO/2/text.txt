兄弟乎、昔我就爾、宣上帝之奧祕、未用高言峻智、
蓋我定意、於爾中他無所知、惟耶穌基督、與其釘十架耳、
我偕爾時、荏弱驚懼、戰慄不勝、
且所語所宣、不在智慧之婉言、惟在聖神與能之闡明、
令爾之信、不在人之智、乃在上帝之能、○
然我於成人亦言智、非斯世之智、亦非斯世掌權必敗者之智、
所言者乃上帝奧妙之智、卽昔所隱、上帝於萬世之先、豫定以榮我儕者也、
此智也、斯世掌權者不知、若知之、則不以有榮之主釘十架矣、
如經云、目未見、耳未聞、亦未入人之心者、卽上帝爲愛之者所備也、
惟上帝以聖神示我儕、蓋聖神窮萬有、以及乎上帝之深邃、
夫人之情、非在其內之靈、誰知之乎、如是、上帝之情、非上帝之神、亦無知之者、
我儕所受、非斯世之靈、乃上帝之神、俾我知上帝所樂賜我者、
我儕言之、非以人智所訓、乃聖神所訓、以靈言互參靈事也、
屬血氣者、不納上帝聖神之事、以之爲愚、且不能識、以其事乃由心靈而擬也、
惟屬靈者、則擬萬事、而己不爲人所擬、
孰知主心而誨之乎、我儕乃有基督之心矣、