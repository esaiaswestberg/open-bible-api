兄弟乎、我欲爾知、昔我列祖皆在雲下、徑行海中、
皆受洗於雲海、以歸摩西、
皆食一靈食、
皆飲一靈飲、蓋所飲者、出自相隨之靈磐、夫磐卽基督也、
然其人多爲上帝所不悅、故傾覆於野、
此爲我鑑、使勿嗜惡如彼焉、
勿拜像、如彼有拜之者、如經云、民坐而飲食、起而嬉戲、
勿行淫、如彼有行之者、一日殞二萬三千人、
勿試主、如彼有試之者、而亡於蛇、
勿怨尤、如彼有怨尤者、而爲滅者所滅、
夫彼所遇者、可爲鑑戒、載之於經、以警我儕末世之人、
故自以爲立者、愼勿傾也、
爾所遇之試、無非人之可忍者、上帝誠信、不容爾遇試過爾所能、必於其中闢途、使能勝之、○
我所愛者乎、宜避拜像、
我似與達者言、爾當審之、
我所祝之杯、非與基督之血乎、我所擘之餅、非與基督之身乎、
蓋我衆乃一餅一體、因皆共此一餅也、
試觀依形軀之以色列人、食祭物者、非與於祭壇乎、
然則我何謂耶、言祭像之物爲足稱乎、抑像爲足稱乎、
乃謂異邦所祭者、祭鬼耳、非祭上帝也、我不欲爾與於鬼也、
爾不能飲主杯、兼飲鬼杯、不能與主席、兼與鬼席、
我儕可犯主忌乎、抑力勝於主乎、○
物皆相宜、然不盡有益、物皆相宜、然不盡建立、
勿求益己、惟求益人、
凡售於市者食之、毋爲良心而詢也、
蓋地與其所有、無不屬主、
有不信者宴爾、而爾欲往、凡所陳者食之、毋爲良心而詢也、
設有人語爾曰、此乃祭物、則勿食之、爲語爾者、且爲良心也、
所謂良心、非爾心、乃彼心也、蓋我之自由、胡爲被他人之良心擬議乎、
若我蒙恩而共食、胡爲因我所感謝者受謗乎、
如是、爾或食或飲、凡所爲者、皆以榮上帝而爲之、
勿使人窒礙、或猶太人、或希利尼人、或上帝會、
如我凡事悅衆、不求益己、乃求益衆、使之得救也、