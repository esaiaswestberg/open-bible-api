以色列族出埃及後、四百八十年、所羅門在位之四年、西弗月、卽二月、始建耶和華室、
室長六十肘、廣二十肘、高三十肘、
聖所前之廊、長二十肘、與室之廣同、其廣十肘、
爲室作牖、其櫺方罫、
殿與內殿四周、依牆建樓、四周有屋、
其下廣五肘、中廣六肘、上廣七肘、室外四周、相間以凹、使梁弗入室牆、
建室乃以鑿處所備之石、建時不聞椎斧鐵器之聲、
中屋之門在室右、自下至中、延及上層、其梯曲折而登、
所羅門建室旣畢、乃置香柏之梁、蓋以香柏之板、
室之四周建屋、各高五肘、以香柏接連之、○
耶和華諭所羅門曰、
論爾所建之室、如爾循我典章、守我律例、遵我誡命而行、則我與爾父大衞所言者、必成之於爾、
亦必居以色列中、不棄我民以色列、○
所羅門建室旣畢、
室中之壁、自下及梁、以香柏板蓋之、以松木板鋪地、
室之後、二十肘、以香柏板作壁、自下至梁、以爲內殿、卽至聖所、
內殿前之室、長四十肘、
室內之壁、俱以香柏蓋之、雕以匏瓜花蕊之形、其石弗露、
室中備至聖所、以置耶和華約匱、
內殿長二十肘、廣二十肘、高二十肘、蓋以精金、以香柏作壇、蓋以精金、
室中、所羅門悉以精金蓋之、內殿之前、間以金索、亦蓋以金、
室之四周、咸蓋以金、內殿之壇、亦蓋以金、
以橄欖木作基路伯二、各高十肘、在於內殿、
此翮長五肘、彼翮亦長五肘、由此之末、達彼之末、共長十肘、
其二基路伯之翮、亦長十肘、兩基路伯、其長短形式皆同、
其一高十肘、其二亦然、
置二基路伯於內室、各張其翮、其一之翮、及於此牆、其二之翮、及於彼牆、當室之中、二者之翮、彼此相接、
以金飾基路伯、
內殿外殿、其牆四周、皆雕基路伯、與椶樹花蕊之形、
內殿外殿之地板、悉以金蓋之、
以橄欖木作內殿之門扉、及楣與橛、其門當壁之中、五分得一、
橄欖木所製之門扉二、以金蓋之、上刻基路伯、與椶樹花蕊之形、俱飾以金、
以橄欖木製外殿門橛、其門當壁之中、四分得一、
二扉乃松木爲之、各分爲二、可以摺疊、
其上雕基路伯、與椶樹花蕊之形、以金飾之、
內院以雕石三層、香柏一層建之、
所羅門四年西弗月立耶和華室基、
越至十一年布勒月、卽八月、建室已竣、遵式以造、凡歷七年、