兄弟乎、我猶有言、宜爲我儕祈禱、俾主道迅行而受榮、如於爾中、
亦使我儕脫於無理行惡之人、蓋人非皆有信者也、
惟主誠信、將堅定爾、衞爾脫於惡者、
我儕賴主深信、所命爾者、爾今行之、終必行之、
願主導爾之心、進於上帝之愛、及基督之忍焉、○
兄弟乎、我以我主耶穌基督之名命爾、凡兄弟妄行、不依所受我儕之傳者、則遠之、
爾自知當如何效我、蓋我未嘗妄行於爾中、
亦未嘗素餐於人、乃以勞以苦、晝夜操作、免累爾中一人、
非我無權、第自爲模楷、俾爾效我、
昔偕爾時、卽以此命爾云、不願操作者、則勿食、
我聞爾中有妄行者、無所操作、專務外事、
如此者、我緣我主耶穌基督、命之勸之、宜恬靜操作、自食其力、
兄弟乎、宜行善無怠、
若有不從我此書之言者、則誌之、勿與交、使自愧、
然勿視之若仇、惟警之如兄弟、○
願平康之主、隨時隨事賜爾以平康、願主偕爾衆、○
我保羅手書問爾安、諸書皆以此爲記、
願我主耶穌基督之恩偕爾衆、