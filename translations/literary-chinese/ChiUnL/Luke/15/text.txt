衆稅吏與罪人、就聽耶穌、
法利賽人與士子訾議曰、彼納罪人、而共食焉、
耶穌設喻語之曰、
爾中孰有百羊、而亡其一、不姑舍九十九羊於野、往覓其亡者、至於獲乎、
獲之則喜、負於肩、
歸而集其友鄰、謂之曰、與我同樂、我所亡之羊已獲矣、
我語汝、罪人有一改悔者、則在天爲之樂亦然、較爲九十九義人、無須改悔者尤甚也、
或婦有銀錢十、而亡其一、豈不燃燈掃室、而勤覓之、至於獲乎、
獲之、則集其友鄰曰、與我同樂、我所亡之錢已獲矣、
我語汝、罪人有一改悔者、在上帝使者前、爲之喜亦然、○
又曰、或有二子、
其季子謂父曰、父歟、以當歸我之業予我、父遂以產分之、
未幾、季子盡挾所有遠遊異地、在彼放恣、浪費其業、
盡耗一切、適其地大饑、始形困乏、
遂投其地一民、遣之于田牧豕、
欲以豕所食之豆莢充腹、而無人予之、
旣而悟曰、我父若許傭人、其糧有餘、我乃於此饑而死耶、
我將起而詣父、謂之曰、父歟、我獲罪於天及爾、
今而後、不堪稱爲爾子矣、視我如傭人之一可也、
遂起而詣父、相去尚遠、父見而憫之、趨抱其頸而吻接之、
子曰、父歟、我獲罪於天及爾、今而後、不堪稱爲爾子矣、
父語諸僕曰、速取至美之袍衣之、施環於其指、納履於其足、
且牽肥犢宰之、我儕可食而樂焉、
蓋我此子、死而復生、亡而復得者也、衆遂樂焉、
適長子自田歸、將及室、聞樂舞、
呼一僕、問其故、
對曰、爾弟歸、爾父宰肥犢、爲其無恙而復得之也、
長子怒、不肯入、父出勸之、
長子謂父曰、我事爾多年、從無違命、而爾未嘗賜我一羔、俾我與友同樂、
惟爾此子、狎妓盡耗爾產、彼至、乃爲之宰肥犢也、
父曰、子乎、爾常偕我、我所有者、
皆爲爾有、惟爾弟死而復生、亡而復得、我儕喜樂宜也、