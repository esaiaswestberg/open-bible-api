衆皆起、解耶穌至彼拉多前、
訟之曰、我見此人、誘惑我邦、禁納稅於該撒、自稱爲基督爲王也、
彼拉多問之曰、爾乃猶太人王乎、曰、爾言之矣、
彼拉多謂祭司諸長與衆曰、我不見此人有何辜、
衆益奮曰、彼搖動庶民、訓誨徧猶太、始自加利利、以至於此、
彼拉多聞之、問其爲加利利人乎、
旣知其隸希律治下、則遣詣之、時、希律亦在耶路撒冷、○
希律見耶穌甚喜、蓋聞其事、久欲見之、且冀觀其異蹟、
以多言問之、而耶穌一無所答、
祭司諸長與士子、立而訟之甚切、
希律與其士卒輕藐戲侮之、衣以彩服、復遣詣彼拉多、
彼拉多與希律素相仇、是日遂相友矣、○
彼拉多召集祭司諸長、有司、庶民、
謂之曰、爾解此人至我、一若誘惑民者、我依爾所訟之事、於爾前鞫之、未見其有何辜、
希律亦然、蓋彼復遣之至我、可知其所行、未有當死者、
我將笞而釋之、
我將笞而釋之、
衆皆呼曰、去此人、爲我釋巴拉巴、
夫巴拉巴、乃邑中作亂殺人、而下獄者、
彼拉多欲釋耶穌、
復語衆、衆呼曰、釘之十架、釘之十架、
彼拉多三語衆曰、彼行何惡耶、我未見其有當死之辜、故將笞而釋之、
衆大聲切求釘之十架、而其聲勝矣、
彼拉多遂擬如其所求而行、
釋作亂殺人而下獄者、乃付耶穌於衆、以徇其意、○
曳耶穌去時、有古利奈人西門、來自田間、衆執之、以十架置其身、使負之、從耶穌後、○
民衆隨之、又有多婦擗而哀之、
耶穌回顧之曰、耶路撒冷之女乎、毋爲我哭、當爲己及子女哭、
蓋日將至、人必曰、未妊者、未產者、未哺乳者福矣、
其時、人將謂山曰壓我、謂陵曰掩我、
蓋木之青者猶如此、枯者將若何、
又曳二犯、將與耶穌同殺之、○
至一處、名髑髏、釘之十架、又釘二犯、一右一左、
耶穌曰、父歟、赦之、蓋彼不知其所爲也、士卒鬮分其衣、
民立而觀、有司亦哂之曰、彼救他人、若爲上帝所選之基督、可自救也、
士卒亦戲之、就而予之醯、
曰、爾若猶太人王、可自救也、
其上有標、書曰、猶太人王、○
同懸之犯、一謗之曰、爾非基督乎、救己及我儕也、
一斥之曰、爾同服鞫、猶不畏上帝乎、
我儕宜也、蓋我所受、稱我所行、惟斯人所行、無不韙也、
又曰、耶穌、爾於爾國而來時、其憶我、
耶穌曰、我誠語汝、今日爾將偕我在樂園矣、○
時約午正、徧地晦冥、至申初、
日無光、殿幔中裂、
耶穌大聲呼曰、父歟、我靈託爾手矣、言畢氣遂絕、
百夫長見之、歸榮上帝曰、是誠義人也、
聚觀之衆、歷見諸事、皆拊膺而返、
其相識者、及自加利利相隨之婦、皆遠立而觀斯事、○
有約瑟者、議士也、爲人善且義、
不與斯謀斯事、隸猶太之亞利馬太邑、素慕上帝國者也、
詣彼拉多、求耶穌屍、
取之下、裹以枲布、置於石鑿之墓、從未葬人者、
時乃備節之期、安息日伊邇、
自加利利偕來之婦隨之、觀其墓、及如何葬其屍、
歸備香品香膏、當安息日、遵誡而安息焉、