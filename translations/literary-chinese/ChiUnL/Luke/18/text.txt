耶穌又設喻語衆、當恆祈不倦、
曰、邑有士師、不畏上帝、不禮世人、
其邑有嫠、屢就之曰、有仇我者、祈伸我寃、
久而不許、後自思云、我雖不畏上帝、不重世人、
但此嫠凟我、必伸其寃、免其恆來擾我、
主曰、聽此不義之士師所言、
上帝選民晝夜呼籲、雖久忍之、豈不伸其寃乎、
我語汝、必速伸之矣、雖然、人子至時、將見有信於世者乎、○
有自恃爲義、而輕視他人者、耶穌設喻謂之曰、
二人登殿祈禱、一爲法利賽人、一爲稅吏、
法利賽人立而自禱曰、上帝歟、我謝爾、以我不似他人強索、不義、淫亂、亦不似此稅吏、
我七日禁食者二、而以所得者十輸其一、
稅吏遠立、不敢舉目仰天、第拊膺曰、上帝歟、憐我罪人也、
我語汝、此人歸、較彼得稱爲義、蓋自高者、將卑之、自卑者、將高之也、○
有攜孩提就耶穌者、欲其捫之、門徒見而責之、
耶穌呼之來、曰、容孩提就我、勿禁之、蓋屬上帝國者、乃如是人也、
我誠語汝、凡承上帝國、而不如孩提者、斷不得入也、○
有宰問之曰、善哉夫子、我將何爲、以承永生、
耶穌曰、何善我乎、善者惟一、上帝而已、
夫諸誡爾所識也、毋淫、毋殺、毋竊、毋妄證、敬爾父母、
對曰、凡此、我自幼悉守之矣、
耶穌聞此、語之曰、爾猶缺一、悉鬻所有以濟貧、則將有財於天、且來從我、
其人聞之、憂甚、巨富故也、
耶穌見之曰、有財者入上帝國、難矣哉、
駝穿鍼孔、較富者入上帝國猶易也、
聞者曰、然則誰能得救乎、
曰、人所不能者、上帝能之也、
彼得曰、我儕已舍所有從爾矣、
曰、我誠語汝、未有爲上帝國、舍屋宇、父母、兄弟、妻子、
而今世不獲倍蓰、來世不獲永生者也、○
耶穌攜十二徒、謂之曰、我儕上耶路撒冷、先知所載指人子者、將悉應矣、
蓋將見付於異邦人、受戲侮凌辱之、唾之、
又鞭之、殺之、三日復起、
門徒一無所悟、蓋斯言隱祕、而彼不識所謂諸事也、○
近耶利哥時、有瞽者坐乞路旁、
聞衆過、問其故、
或告之曰、拿撒勒人耶穌過此也、
瞽者呼曰、大衞之裔耶穌、矜恤我、
前行者斥之使默、彼愈呼曰、大衞之裔、矜恤我、
耶穌止、命攜之來、旣近、則問之曰、
欲我何爲、曰、主、俾我得見、
耶穌曰、可見也、爾信救爾矣、
彼卽得見、從耶穌、歸榮上帝、衆見之、亦頌讚上帝、