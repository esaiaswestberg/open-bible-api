兄弟乎、我與諳律者言、豈不知律之束人、乃畢生乎、
蓋婦之從夫、夫在則爲律所縛、夫死則脫夫之律、
是以夫在而他適者、謂之淫婦、夫死則見釋於律、雖他適不爲淫、
我兄弟乎、如是、爾因基督之身、脫律若死、致可他適、卽自死見起者、俾我儕結果、在於上帝、
蓋我儕徇形軀時、其由律之惡慾、動於肢體、厥果維死、
今於素所縛我之律、旣脫之若死、致我之奉事、不以文之舊、而以神之新矣、○
然則將何言耶、律爲罪乎、非也、但非由律、則我未嘗知罪、如律不言毋欲、則我不知欲、
然罪乘機、由誡而動諸欲於我中、蓋無律罪乃死、
昔我無律而生、誡至、罪復生而我死、
是致生之誡、適以致死、
蓋罪乘機、因誡誘我、且以之殺我、
如是、律聖、誡亦聖、且義且善也、
然則善其死我乎、非也、但罪因善而死我、以顯其爲罪、俾罪因誡而致其極耳、
夫我儕知律屬神、我屬形軀、自鬻於罪、
蓋我所爲者、不自知也、我所願者不行之、我所惡者斯行之、
若我行所不願者、則許律爲善矣、
然則行之者、非我也、乃居我中之罪也、
蓋我知我形軀中無善、雖志於善、而未能行也、
故我不行所願之善、而行所不願之惡、
若我行所不願者、其行之者、非我也、乃居我中之罪也、
是以我覺有一律、卽我願行善、而惡偕我、
蓋依內心、則悅上帝之律、
然覺肢體中別有一律、與我心志之律戰、虜我服於肢體中之罪律、
苦哉、我之爲人也、誰拯我脫此致死之身乎、
感謝上帝、由我主耶穌基督爲然、是故我以心志服於上帝律、以形軀服於罪律矣、