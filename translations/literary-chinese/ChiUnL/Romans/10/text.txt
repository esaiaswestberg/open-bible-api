兄弟乎、我心所願、而祈於上帝者、俾以色列人得救也、
我爲之證、彼爲上帝熱衷、但非依眞知耳、
蓋不識上帝之義、而求立己之義、故不服上帝之義也、
夫律盡於基督、致義夫諸信者、
摩西書云、行律之義者、則因之而生、
惟由信之義則曰、爾勿意謂誰升於天、卽言攜基督而下也、
誰下於淵、卽言攜基督自死而上也、
然則何謂耶、曰、斯道密邇乎爾、在汝口、在汝心、卽由信之道、我儕所宣也、
若爾以口認耶穌爲主、心信上帝自死起之、則得救、
蓋人心信以致義、口認以致救、
經云、凡信之者不啟羞、
夫猶太人、希利尼人、無所區別、咸共一主、其豐恩及於凡籲之者、
故曰、籲主名者、悉得救也、
然未嘗信之、何由籲之、未嘗聞之、何由信之、未有宣者、何由聞之、
未有遣者、何由宣之、如經云、報諸善之嘉音者、其步履美何如哉、
然非皆聽受嘉音、以賽亞云、主、我所宣者、誰信之乎、
是信由於聞、而聞由於基督之道也、
我則曰、彼豈未聞乎、誠聞之矣、經云、其聲徧於宇內、其言達於地極、
我又曰、以色列民豈未知乎、昔摩西云、我將以異族激爾憤、且將以蚩氓觸爾怒、
以賽亞毅然而言曰、未求我者、我與之遇、未詢我者、我爲之見、
惟指以色列民、則曰、我終日舉手、招悖逆有違言之民矣、