是以我儕旣因信見義、則由我主耶穌基督和於上帝、
亦由之因信而進於恩、卽今所止者、且以仰望上帝之榮爲樂、
不寧惟是、卽處患難亦樂也、蓋知患難生強忍、
強忍生練達、練達生希望、
而希望不啟羞、緣上帝之愛、由賜我之聖神、灌漑我心也、
蓋我儕尚弱時、基督依期爲不虔者死、
夫爲義人死者、僅或有之、爲善人死者、容或敢焉、
惟我尚爲罪人時、基督爲我死、上帝之愛於此而彰、
今我旣因其血而見義、不更由之得救而免怒乎、
蓋我儕尚爲敵時、由其子之死、得復和於上帝、旣已復和、更必於其生得救矣、
不第此也、旣因我主耶穌基督、樂夫上帝、卽今由之而得復和者也、○
是以罪由一人入世、因罪而有死、於是死延於衆、以皆獲罪也、
蓋律未立、罪已在世、但無律、則不謂之罪、
然自亞當至摩西、乃死乘權、以及非若亞當之罪而獲罪者、夫亞當乃後至者之對像也、
但愆尤不如恩賜、若以一人之愆尤、致衆死亡、則上帝之恩、及因一人耶穌基督之恩賜、尤溢於衆矣、
且以一人干罪、亦不如恩賜、蓋鞫由一人以定罪、恩賜則由多愆以見義也、
若以一人之愆、致死乘權、則受洪恩及義之賜者、更由一人耶穌基督、而乘權於生矣、
若然、則以一愆致衆定罪、亦以一義致衆見義而獲生、
蓋如以一人之逆而衆爲罪、亦以一人之順而衆爲義矣、
且律旣至、俾愆益增、罪旣增、而恩愈洪矣、
致如罪於死中乘權、恩亦若是由義乘權至於永生、惟因我主耶穌基督焉、