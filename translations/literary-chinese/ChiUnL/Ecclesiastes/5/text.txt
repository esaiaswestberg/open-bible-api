詣上帝室、愼爾步履、蓋前而聽、愈於愚人獻祭、以其不知所行乃惡也、
爾於上帝前、勿造次啟口、勿心急出言、緣上帝在天、爾在地、故宜寡言、
多事致夢、多言致愚、
許願於上帝、宜償之勿緩、蓋彼不悅愚者、所許者必償之、
許願不償、寧不許願、
勿縱爾口陷身於罪、勿於使者前曰、乃錯誤也、曷使上帝聞爾聲而怒、敗爾手之所爲、
夢多詞繁、內有虛空、惟當寅畏上帝、○
若在州中見貧者受虐、或見強者奪公義、勿以爲異、蓋有居位較高者鑒之、又有更高者在焉、
且地利屬衆庶、卽王亦受田疇之供、○
好金者、得金而不知足、好富者、獲利而不知饜、斯亦虛空、
貨財增、食之者亦增、其主有何益哉、惟目覩之而已、
工人食無多寡、俱得安眠、富者以其豐裕、不得寢睡、○
我於日下見有大患、乃人存積貨財、反自害也、
猝遭禍患、貨財俱亡、如其生子、手無所有、
其出母胎、裸體而來、亦必如是而逝、勞而得者、手無可攜、
若何而來、亦若何而去、斯爲大患、勞而捕風、有何益哉、
畢生飲食於暗、且多煩惱、遘疾逢怒、○
我所見爲善爲美者、人在上帝所賜有生之期、飲食而享於日下勞而得者、此乃其值也、
凡蒙上帝賜以資財富有、俾能享受、而取其值、樂其所勞、此乃上帝之賜也、
彼不多念其在世之日、蓋上帝應其中心之樂也、