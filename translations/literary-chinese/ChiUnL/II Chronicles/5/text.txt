所羅門爲耶和華室、所作之工已竣、遂攜其父大衞所獻之金銀、及諸器皿、置於上帝室之府庫、○
所羅門集以色列長老、支派之長、及以色列牧伯、咸至耶路撒冷、欲舁耶和華約匱、自大衞城、卽錫安城而上、
七月節期、以色列衆咸集王所、
諸長老旣至、利未人遂舁匱、
利未人祭司舁匱及會幕、與幕中諸聖器而上、
所羅門王與所集之以色列會衆、咸在匱前、獻牛羊爲祭、其多不可勝數、
祭司舁耶和華約匱入於內殿、卽至聖所、基路伯翮下、
二基路伯展翮於匱上、覆匱與杠、
其杠之長、在內殿前得見其末、惟殿外不得見之、迄今猶在、
匱內惟二石版、卽以色列人出埃及、耶和華與之立約、摩西在何烈山所置者、此外別無他物、
衆祭司出聖所、蓋所在之祭司、俱已自潔、不守其班列也、
利未人謳歌者亞薩、希幔、耶杜頓、與其衆子昆弟、皆衣細枲、立於壇東、執鈸及琴與瑟、又有祭司百二十人、偕立而吹角、
吹角者、謳歌者、協意諧聲、讚美稱謝耶和華、依其角鈸樂器、揚聲讚美耶和華曰、惟耶和華爲善、慈惠永存、斯時耶和華室爲雲所充、
祭司因雲之故、不能侍立奉事、蓋耶和華之榮光充上帝室也、