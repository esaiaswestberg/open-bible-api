此事旣畢、在彼之以色列衆咸出、往猶大諸邑、碎其柱像、斫其木偶、毀其崇邱與壇、在猶大便雅憫以法蓮瑪拿西諸地、盡除滅之、以色列人乃返故邑、各歸其業、
希西家定祭司與利未人之班次、各循厥職、獻燔祭及酬恩祭、又在耶和華之營門、供役稱謝頌美、
亦定王產所出、以爲朝夕、及安息日、月朔、節期之燔祭、循耶和華律所載、
且命耶路撒冷居民、給祭司與利未人所應得者、俾其專心於耶和華之律、
王諭一出、以色列人輸以穀酒油蜜、及田所產初實甚多、更獻諸物之什一甚盛、
居猶大諸邑之以色列人、與猶大人、亦攜牛羊、及區別歸其上帝耶和華之物、獻其什一、積之成堆、
自三月始積、至七月而畢、
希西家與牧伯至、見其所積之堆、遂稱讚耶和華、及其民以色列、
希西家以所積之堆、詢祭司與利未人、
撒督家祭司長亞撒利雅對曰、自民始獻禮物、入耶和華室、我儕恆得足食、多有盈餘、蓋耶和華錫嘏其民、所餘卽此積也、
希西家命備屋於耶和華室、遂備之、
忠心攜入禮物、及所輸之什一、與區別之物、利未人歌楠雅司其事、其弟示每副之、
耶歇、亞撒細雅、拿哈、亞撒黑、耶利末、約撒拔、以列、伊斯瑪基雅、瑪哈、比拿雅爲督理、隸於歌楠雅、及其弟示每、遵希西家王、及上帝室宰亞撒利雅之命、
東門之閽者、利未人音拿子可利、掌樂獻上帝之禮物、以頒所獻耶和華之禮物、與至聖之物、
其所轄之伊甸、珉雅珉、耶書雅、示瑪雅、亞瑪利雅、示迦尼雅、在祭司諸邑、各有職任、循其班列、頒於昆弟、自尊逮卑、
錄入譜系、三歲以上之男而外、又頒於日入耶和華室、循其班列供役者、
又頒於祭司、循其宗族譜系、又頒於利未人、自二十歲以上、循其班次職任、
又頒於會衆之妻室子女、循其譜系、其人任職、自潔爲聖、
亞倫子孫、居邑郊之祭司、在各邑有錄名者、以所應得、頒於祭司之諸男、及載於譜系之利未人、
希西家在猶大全地、如是而行、爲其上帝耶和華所視爲善、爲正爲忠者、
凡其所行、或供上帝室之役、或遵律守誡、求其上帝、皆一心行之、無不亨通、