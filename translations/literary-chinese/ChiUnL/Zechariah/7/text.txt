大利烏王四年九月、卽基斯流月四日、耶和華有言諭於撒迦利亞、
時、伯特利人遣沙利色、利堅米勒、偕其從者、求恩於耶和華、
謂萬軍之耶和華室中之祭司、與先知曰、我於五月間、仍當哭泣齋戒、循我歷年所行乎、
萬軍之耶和華諭我曰、
其告斯土之民、及諸祭司曰、爾於五月七月、禁食哭泣、歷七十年、豈爲我禁食乎、
爾式飲式食、豈非爲己而食、爲己而飲乎、
耶和華藉古先知所宣之言、爾不宜聽之乎、其時耶路撒冷及四周之邑、有居民、且興盛、南土平原、亦有居民焉、○
耶和華諭撒迦利亞曰、
萬軍之耶和華云、當以公正行鞫、以仁慈矜憫相待、
勿虐遇孤寡、賓旅貧乏、勿中心謀惡、以害昆弟、
惟彼不從、而轉其肩、塞耳不聽、
鐵石其心、不聽法律、與萬軍之耶和華以其神藉古先知所傳之言、緣此、萬軍之耶和華大發其怒、
萬軍之耶和華曰、我呼之、而彼不聽、彼呼我、我亦不聽、
我將以旋風、散之於素所不識之邦、厥後其地成爲荒蕪、無人來往、致可悅之地荒寂焉、