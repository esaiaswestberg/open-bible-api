是以凡在基督耶穌中者、無所定罪、
因致生聖神之律、由基督耶穌、釋我於罪及死之律矣、
蓋律旣因形軀而弱、致有所不能爲、上帝爲罪、乃遣其子、身具罪狀、於形軀而定罪、
使律之義成於我儕、卽不依形軀而行、依神而行者也、
蓋依形軀者、志乎形軀之事、依神者、志乎神之事、
夫形軀之志乃死、神之志生且安也、
蓋形軀之志、敵乎上帝、以其不服上帝律、且不能服也、
從形軀者、不能取悅乎上帝、
若上帝之神居爾衷、則爾不從形軀、而從神矣、不有基督之神者、非其徒也、
若基督在爾衷、身則因罪而死、神則因義而生、
若自死起耶穌者之神居爾衷、則自死起基督耶穌者、亦必以其居爾衷之神、甦爾將死之身、○
兄弟乎、我儕非負債於形軀、致依形軀而生、
爾若依形軀而生、則必死、惟以神而泯身之所行、則必生、
凡爲上帝之神所導者、乃上帝子也、
蓋爾曹非受爲奴之神、復致畏懼、乃受爲子之神、因而呼曰阿爸父也、
聖神與我神、共證我儕爲上帝子、
旣爲子、則爲嗣、卽上帝嗣、與基督同爲嗣、若與之同苦、亦必與之同榮、○
我意今時之苦、不足比將顯於我儕之榮、
受造之物、引領而待上帝衆子之顯、
蓋受造之物服於虛、非其本願、乃爲服之者之故耳、
因望受造之物、亦脫於敗壞之束縛、得入上帝衆子自由之榮、
我知凡受造者、至今共歎劬勞、
不第此也、我儕獲聖神之初實者、亦中心太息、以俟得成爲子、卽我身之贖也、
夫我儕以望而得救、然旣見之望、非望也、蓋旣見之、孰猶望之乎、
惟我儕望所未見者、則忍以待之、○
且聖神亦扶助我儕之弱、蓋我不知宜如何祈禱、惟聖神以莫可言之太息、代我祈求、
且鑒人心之上帝、明曉聖神之意、因依其旨、代聖徒祈求也、
我儕知萬事同工以益夫愛上帝者、卽依其旨而蒙召者也、
上帝所豫知者、又豫定效其子之狀、使爲衆兄弟中之冢子、
其所豫定者召之、召者義之、義者榮之、○
然則將何言耶、若上帝佑我、誰能敵我乎、
彼旣不惜己子、爲我衆舍之、豈不並以萬物賜我哉、
誰訟上帝所選者乎、
上帝義之、誰罪之乎、基督耶穌旣死矣、且自死而起、在上帝右、爲我祈也、
誰能間我於基督之愛、或患難、阨窮、窘逐、飢餓、裸裎、艱危、白刃乎、
如經云、我儕緣爾、終日見殺、視如將宰之羊、
然我儕於此諸事、賴愛我者勝而有餘、
蓋我深信或死、或生、或天使、或執政者、或有能者、或今時、或將來、
或高、或深、或他受造之物、皆不能間我儕於上帝之愛、卽在我主耶穌基督中者也、