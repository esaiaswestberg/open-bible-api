我薦我姊妹非比於爾、乃堅革哩會之役事、
爾當緣主納之、如聖徒所宜、有所需於爾、則助之、蓋彼素輔多人、亦輔我也、○
問安於百基拉、亞居拉、宗基督耶穌與我同勞者、
曾爲我命、以頸冒刃、不第我謝之、異邦之諸會亦然、並問安於在其家中之會、
問安於我愛友以拜尼土、乃亞西亞薦於基督初實之果、
問安於馬利亞、爲爾多勞者、
問安於我親戚安多尼古、猶尼亞、曾與我同囚、其名見稱於使徒、且先我宗基督者、
問安於暗伯利、宗主爲我愛友者、
問安於耳巴奴、宗基督與我同勞者、並我愛友士大古、
問安於亞比利、宗基督而經試驗者、問安於亞利多布之家屬、
問安於我親戚希羅天、問安於拿其數家中之宗主者、
問安於土非拿氏、土富撒氏、宗主服勞者、問安於愛友彼息氏、宗主多勞者、
問安於魯孚、宗主見選者、並其母、亦我母也、
問安於亞遜其土、弗勒干、黑米、八羅巴、黑馬、及同在之諸兄弟、
問安於非羅羅古、猶利亞、尼利亞、與其姊妹、及阿林巴、並偕彼之衆聖徒、
爾當互相問安、接吻惟聖、基督諸會問安於爾曹、○
兄弟乎、我求爾、凡啟分爭、置機檻、異乎爾所學之道者、宜愼而避之、
蓋如是者、不事我主基督、惟事口腹、以巧言媚語、誘惑誠樸者之心、
夫爾之順服、聲聞於衆、故我緣爾而喜、願爾於善則智、於惡則愚、
賜平康之上帝、將速踐撒但於爾足下、願我主耶穌基督之恩偕爾衆、○
與我同勞者提摩太、及我親戚路求、耶孫、所西巴德問爾安、
筆此書者德丟、宗主問爾安、
我及全會所主之該猶問爾安、
邑之司庫以拉都、及兄弟括土問爾安、○
惟上帝能堅爾衆、依我福音、及所宣之耶穌基督、並依所啟示之奧祕、卽自永古存於靜默中者、
今依永有上帝之命、藉諸先知之書昭著、以示萬國、俾其因信而服、
願由耶穌基督、歸榮於唯一睿智之上帝、永世靡曁、阿們、