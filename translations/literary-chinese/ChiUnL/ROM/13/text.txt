秉權者、衆宜服之、因無權非由於上帝、諸權皆上帝所命也、
故與秉權者抗、乃拒上帝命、拒者自取鞫也、
蓋有司非行善者所畏、乃行惡者所畏耳、爾欲弗畏權、惟行善則得其褎、
蓋彼爲上帝之役、於爾有益、爾若行惡則畏之、以其非徒佩劍、乃爲上帝之役、以怒加諸行惡者、
故須服之、不第因怒、亦因良心也、
是以爾亦輸稅、蓋彼乃上帝之有司、恆執斯役、
所宜與者與之、稅則納之、征則輸之、當畏則畏之、當敬則敬之、○
勿歉於人、惟以相愛爲歉、蓋愛人者盡乎律也、
如曰勿淫、勿殺、勿竊、勿貪、抑或他誡、皆一言以蔽之、曰愛鄰如己、
夫愛不爲害於鄰、故愛也者、律之盡也、○
緣此、知時已屆、今宜自寐而寤、蓋我儕得救、較初信時爲尤近、
夜旣央、晝伊邇、我儕宜脫暗昧之行、而服光明之甲、
行宜莊正、如於白晝、勿荒宴而沈湎、勿冒色而邪侈、勿爭鬬而媢嫉、
惟主耶穌基督是服、毋爲形軀是圖、以縱其慾、