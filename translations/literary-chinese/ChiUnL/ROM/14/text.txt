信未篤者宜納之、非爲辯疑也、
或信百物可食、惟信未篤者食蔬、
食者毋輕視不食者、不食者毋擬議食者、蓋上帝已納之矣、
爾爲誰、而擬議他人僕耶、其立與傾、惟其主在焉、且彼必立、蓋主能立之也、
或擬此日勝彼日、或擬日日皆相同、各宜堅定厥志、
守日者爲主而守、食者爲主而食、以其謝上帝也、不食者爲主不食、亦謝上帝也、
吾人無一爲己而生、亦無爲己而死、
生乃爲主而生、死乃爲主而死、是以或生或死、皆屬於主、
基督所以死而復生者、致爲死者生者之主也、
爾何擬議兄弟乎、爾何輕視兄弟乎、我衆必皆立於上帝鞫位前、
記有之、主曰、我指己生而言、萬膝必向我而跪、萬口必向我而承、
如是、我儕必各陳己事於上帝、○
故我勿復互相擬議、寧定志不設窒礙於兄弟前、
我宗主耶穌、確知而深信、凡物原無不潔、惟以之爲不潔者、則於彼爲不潔矣、
若使兄弟因食而憂、則所行非由於愛也、基督旣爲之死、爾毋以所食敗之、
毋令爾之善爲人所謗、
蓋上帝之國、不在飲食、惟義與安、及聖神中之樂也、
以此而事基督者、爲上帝所悅、世人所稱、
是以凡致和平、互相建立之事、我儕宜追求之、
勿因食毀上帝之工、凡物固潔、然於因食而使人躓者、則惡矣、
不食肉、不飲酒、凡事不使兄弟躓者、則善矣、
爾有信、當守之於上帝前、人所稱許而內不疚者、福矣、
疑而食者定罪、以其不由乎信、凡不由乎信者、皆爲罪也、