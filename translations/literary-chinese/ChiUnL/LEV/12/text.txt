耶和華諭摩西曰、
告以色列族云、婦懷姙生男、必蒙不潔、歷至七日、如癸水行時之不潔然、
八日、必爲其子行割、
洗滌其血、三十三日乃潔、斯日未盈、不可捫聖物、不可入聖所、
若生女子、必二七日蒙不潔、如癸水行時之不潔然、洗滌其血、六十六日乃潔、
無論誕育男女、潔日旣盈、當攜一歲之羔爲燔祭、及鳲鳩或雛鴿之一、爲贖罪祭、至會幕門、付與祭司、
祭司獻於耶和華、代爲贖罪、婦流血蒙不潔、如是始潔、婦生男女、其例若此、
如其資財不足備羔、則必攜鳲鳩二、或雛鴿二、一爲燔祭、一爲贖罪祭、祭司代爲贖罪、而婦乃潔、