人獻酬恩之祭、如其用牛、或牡或牝、必純全無疵、奉於耶和華前、
按手其首、宰於會幕門、亞倫子孫爲祭司者、必以其血沃於壇之四周、
由酬恩之祭、獻火祭於耶和華、卽蓋臟及腸間之脂、
腰間二腎與其脂、及肝網、宜悉取之、
亞倫子孫陳之於柴、在燔祭之上、倂焚於壇、是爲馨香之火祭、奉於耶和華、○
如獻羊爲酬恩之祭、或牡或牝、必純全無疵、奉於耶和華、
或獻羔羊、必攜至耶和華前、
按手其首、宰於會幕前、亞倫子孫、必以其血沃於壇之四周、
由酬恩之祭、獻火祭於耶和華、卽其脂與全尾、尾必依尻而斷、及蓋臟與腸間之脂、
腰間二腎與其脂、及肝網、宜悉取之、
祭司焚之於壇、是爲火祭之食、奉於耶和華、○
如獻山羊、奉於耶和華前、
必按手其首、宰於會幕前、亞倫子孫、必以其血沃於壇之四周、
其中當獻於耶和華之火祭、卽蓋臟及腸間之脂、
腰間二腎與其脂、及肝網、宜悉取之、
祭司焚之於壇、是爲馨香火祭之食、奉於耶和華、所有之脂、咸歸耶和華、
於爾所居之處、凡脂與血、均勿食之、著爲永例、歷世勿替、