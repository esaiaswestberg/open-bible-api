人奉素祭於耶和華、必獻細麪、傾油其上、加以乳香、
攜至亞倫子孫爲祭司者、取其油麪一撮、及所有之乳香、焚之於壇、以爲記誌、是爲馨香之火祭、奉於耶和華、
素祭之餘、當歸亞倫、及其子孫、獻耶和華之火祭中、此爲至聖之品、○
如奉爐烤之素祭、必取和油之細麪餅、或抹油之薄餅、俱無酵、
如奉釜烤之素祭、必取和油無酵之細麪、
分之爲塊、傾油其上、是爲素祭、
如奉釜煎之素祭、必以細麪與油製之、
當以所製之素祭、攜至耶和華所、奉諸祭司、祭司攜至壇前、
於素祭中、祭司當有所取、以爲記誌、焚之於壇、是爲馨香之火祭、奉於耶和華、
素祭之餘、當歸亞倫、及其子孫、獻耶和華之火祭中、此爲至聖之品、
凡獻耶和華之素祭、皆弗置酵、凡酵與蜜、毋焚爲火祭、以奉耶和華、
獻於耶和華爲初熟之品則可、惟焚於壇爲馨香、則不可、
凡所獻之素祭、必鹽以鹽、上帝與爾立約之鹽、於爾素祭中、不可缺之、爾之諸祭、必以鹽獻、
如獻初熟之品於耶和華、以爲素祭、必奉火烘之麥穗、旣擣之新穀、
傾油其上、加以乳香、是爲素祭、
祭司當由所擣之穀、與油、取其少許、及所有之乳香、焚之以爲記誌、是爲火祭、奉於耶和華、