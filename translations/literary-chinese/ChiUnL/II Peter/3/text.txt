愛友乎、我今以此後書遺爾、俱激勵爾誠心、俾爾記憶、
卽念夫聖先知往昔之言、及主救者藉爾之使徒所命、
首焉者、宜知季世將有戲謔者出而戲謔、從己慾而行、
謂降臨之許安在、自列祖寢後、萬物與初創時無異、
彼甘忘太古以上帝命而有諸天、及地自水而出、以水而結、
故當時之世、爲水氾濫而沒、
但今之天地、以是命而存以待火、留至惡人受鞫淪亡之日也、○
愛友乎、勿忘斯事、在主一日猶千年、千年猶一日、
主不延緩其所許、若有視爲延緩者、是乃寬忍爾曹、不欲一人淪亡、惟欲人皆改悔、
然主日將至、如盜然、是日諸天訇然而逝、體質俱爲烈火所化、地與其間之造作盡爇焉、
諸物旣將如是消滅、則爾曹之爲人、當如何清潔敬虔哉、
企慕上帝之日至、諸天因而焚毀、有體質者、悉以烈火銷鎔之、
我儕依其所許、希望新天新地、義寓其中焉、○
愛友乎、爾旣望此、則宜殷勤、俾獲平康、無玷無疵於其前、
且視我主之寬忍爲拯救、如我儕所愛之兄弟保羅、依所賦之智、嘗以書遺爾、
彼之諸書亦論及此、中有難明者、而不學不固之輩強解之、於他經亦然、乃自取淪亡也、○
愛友乎、旣豫知之、則宜謹愼、免爲惡者之謬所誘、失爾堅也、
惟宜增益於恩、及識夫我主救者耶穌基督、願榮歸之、自今以至永世、阿們、