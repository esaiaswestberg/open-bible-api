由上帝旨、爲基督耶穌使徒保羅依所許之生、在基督耶穌中者、
書達愛子提摩太、願恩惠矜恤平康、由父上帝及我主基督耶穌歸爾、○
我謝自我列祖以清潔之良、崇事之上帝、於祈禱間、念爾不輟、
憶爾之涕泗、晝夜企慕見爾、以充我樂、
蓋念爾衷無僞之信、卽昔寓於爾祖母羅以、及爾母友尼基者、我深信於爾亦然、
故我令爾記憶、俾於上主之恩賜復熾、卽由我按手而在爾衷者、
蓋上帝非賜我儕以畏葸之心、乃以能與愛及自守者也、
故勿以證主爲恥、亦勿以我爲主被囚爲恥、惟依上帝之能、與福音共患難、
彼救我儕、召以聖召、非依我儕之行、乃依己旨與恩、此恩卽永世之先、由基督耶穌賜我儕者、
今由我救者基督耶穌之顯而彰著、彼已廢死、且以福音、俾維生與不朽者昭明焉、
我爲此立爲宣告者、爲使徒、爲師傅、
職是之故、我受諸苦而不恥、蓋識我所信者、且深信其能守我所託、以至彼日、
爾當以基督耶穌中之信與愛、守正言之模範、卽爾所聞於我者、
昔託爾之善事、宜以居於我儕中之聖神守之、○
爾知凡在亞西亞者、俱已背我、其中有腓吉路、黑摩其尼、
願主矜恤阿尼色弗家、彼屢慰我、不以我之縲絏爲恥、
在羅馬時、殷勤覓我而遇之、
願主使蒙矜恤於彼日、彼在以弗所多方事我、爾知之稔矣、