以色列爲孩提時、我愛之、召我子出自埃及、
先知召之愈殷、彼則離之愈遠、獻祭於巴力、焚香於雕像、
我教以法蓮行走、抱之以臂、我嘗醫之、而彼不知、
我以仁愛之繩、慈惠之索引之、弛軛在其頰、置糧於其前、
彼必不返埃及、因其不肯回轉、亞述必爲其王、
鋒刃必揮於其城、毀其關楗、因其計謀而滅之、
我民決志違離我、雖有召之向上、興者迄無一人、
以法蓮歟、我焉能舍爾、以色列歟、我焉能棄爾、焉能使爾若押瑪、置爾如洗扁、我回厥志、慈心熾發、
不發我烈怒、不滅以法蓮、我乃上帝、非爲世人、乃爾中之聖者、不以忿恚臨爾、
耶和華若咆哮之獅、民皆從之、旣已咆哮、諸子疾馳、自西而至、
彼之疾馳、若鳥至自埃及、如鴿來自亞述、我將使之安居厥室、耶和華言之矣、○
以法蓮以欺誑環我、以色列家以詭譎繞我、猶大對於上帝、卽信實之聖者、則貳其心、