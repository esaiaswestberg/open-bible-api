我之嘉偶、爾乃美好、爾誠美好、目在帕內、顯露若鴿、髮若山羊羣、臥於基列山麓、
齒若甫剪毛之羣羊、上自浴沼、俱有雙生、無一喪子、
脣如紅線、口甚美好、額在帕內、見若裂榴、
領如大衞之臺、爲貯戎器所建、上懸千盾、咸爲武士之干、
乳若麀鹿孿生之子、囓芻於百合花間、
我且適沒藥之山、乳香之岡、迨涼風起、日影逝時、
我之嘉偶、爾純美好、絕無玷疵、
我新婦歟、與我由利巴嫩偕行、由利巴嫩與我偕行、自亞瑪拿示尼珥黑門之巔、獅穴豹巖而下、
我姊妹、我新婦、爾奪我心、以美目一盼、項鏈一挂奪我心、
我姊妹、我新婦、爾之愛情、何其美好、爾之愛情、愈於酒醴、爾膏之馨、踰諸芳品、
我新婦歟、爾脣滴蜂房之蜜、舌下有蜜有乳、爾衣之香、若利巴嫩、
我姊妹、我新婦、乃爲關鎖之園、有禁之溪、有封之泉、
爾之所植、乃石榴園、中有佳果、並有鳳仙花、那達樹、
那達水仙、菖蒲桂樹、及諸乳香、沒藥沉香、與芳品之最者、
爾乃園中之泉、活水之井、自利巴嫩湧出之川、
北風其起、南風其來、吹拂我園、使發芬芳、願我所愛者入其園、食其嘉果、