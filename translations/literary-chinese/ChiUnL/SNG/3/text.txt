深夜在牀、求我心所愛者、求之不得、
自謂我必興、遍行邑中、於通衢大道、求我心所愛者、求之不得、
遇巡城之卒、問之曰、我心所愛者、汝見之乎、
我甫離之、則遇我心所愛者、執之不令去、導入我母家、至生我者之室、
耶路撒冷諸女歟、我以麞及野鹿囑爾、勿挑撥愛情、待其自發、
自野而來、狀如煙柱、薰以沒藥乳香、及商賈之芳品、伊何人乎、
乃所羅門之轎、四周有以色列之武士六十、
皆執兵刃、而嫻戰鬬、腰各懸刀、以防夜警、
所羅門王以利巴嫩之木、爲己作轎、
以銀製柱、以金作底、以紫罽爲座、鋪以耶路撒冷衆女之愛情、
郇之衆女歟、其出而觀所羅門王、彼冠冕旒、乃於婚宴之日、心喜之時、其母冠之、