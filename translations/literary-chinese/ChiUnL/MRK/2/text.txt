越數日、耶穌復進迦百農、衆聞其在室、
咸集、致無隙地、門前亦然、耶穌與之言道、
有攜癱瘓者來、爲四人所舁、
以人衆不得近、乃於耶穌所在、揭屋頂而穴之、縋癱瘓者及所臥之牀而下、
耶穌見其信、謂癱瘓者曰、小子、爾罪赦矣、
士子數人在座、
意謂斯人何出此言、乃僭妄也、上帝而外、誰能赦罪乎、
耶穌心知其如是竊議、謂之曰、爾曹胡爲心議斯事乎、
於癱瘓者言爾罪赦矣、與言起取牀而行、孰易、
但令爾知人子在世、有權以赦罪耳、遂謂癱瘓者曰、
我命爾起、取牀以歸、
其人卽起、於衆前取牀而出、衆奇之、歸榮上帝曰、我儕從未見若是者也、○
耶穌復出、沿海而行、衆就之、遂訓誨焉、
行時、見亞勒腓之子利未坐於稅關、謂之曰、從我、遂起從之、
耶穌席坐於其家、諸稅吏及罪人、與耶穌並其徒同坐、蓋從之者衆也、
法利賽人之士子、見耶穌與罪人稅吏共食、語其徒曰、彼與稅吏罪人飲食也、
耶穌聞之曰、健者不需醫、惟病者需之、我來、非召義人、乃召罪人耳、○
適約翰之徒、與法利賽人禁食、或就耶穌曰、約翰之徒、與法利賽人之徒禁食、爾徒獨不禁食、何也、
耶穌曰、新娶者偕在、賀婚者豈能禁食乎、新娶者尚在、不能禁食也、
惟日將至、新娶者見接而去、乃禁食耳、
未有以新布補舊衣者、若然、則所補之新者裂其舊者、其綻尤甚、
亦未有以新酒注舊革囊者、若然、則酒必裂囊、而酒與囊俱敗、惟以新酒注於新囊焉、○
值安息日、耶穌經行田間、其徒摘穗、
法利賽人謂耶穌曰、彼行安息日所不宜行者何也、
耶穌曰、爾未讀大衞與從者、匱而飢時所爲乎、
當亞比亞他爲大祭司時、入上帝室、食陳設餅、亦予從者、斯餅非祭司不宜食、
又曰、安息日爲人而設、非人爲安息日也、
是以人子亦爲安息日之主、