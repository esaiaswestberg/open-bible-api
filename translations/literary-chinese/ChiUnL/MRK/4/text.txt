耶穌復於海濱訓誨、大衆集就之、遂登舟浮海而坐、衆立於岸、
乃多端設喻以訓之、
曰、聽之哉、有播種者、出而播種、
播時、有落路旁者、鳥至、盡食之、
有落磽地者、厥土無多、以其淺薄、發萌則速、
日出曝之、無根而槁、
有落棘中者、棘起蔽之而不實、
有落沃壤者、發生滋長、結實三十倍、六十倍、百倍焉、
又曰、有耳以聽者、宜聽焉、○
耶穌燕居時、從者與十二徒、問諸喻之說、
耶穌曰、上帝國之奧、乃賜於爾、於外人則皆以喻焉、
俾其視而不明、聽而不悟、恐其轉移而獲赦也、
又曰、斯喻爾未達乎、又安識諸喻耶、
夫播者、播道也、
播於路旁者、乃播以道、而彼旣聽矣、撒但驟至、將播於其衷者奪之、
播於磽地者、乃人聽道、卽欣受之、
惟內無根、則亦暫耳、及患難窘逐、因道而興、卽厭棄矣、
播於棘中者、乃人聽道、
且斯世之慮、貨財之惑、及諸端物慾、入而蔽之、致不結實、
其播於沃壤者、乃人聽道受之、結實三十倍、六十倍、百倍焉、○
又曰、人攜燈、豈置於斗下牀下、不置於檠上乎、
蓋未有隱而不欲其彰、藏而不欲其露者、
有耳以聽者、宜聽焉、
又曰、愼所聽也、爾以何量量人、亦將如是見量、且加於爾焉、
蓋有者、將予之、無者、並其所有亦奪之、○
又曰、上帝國猶人播種於地、
夜寐夙興、種發且長、彼不知其所以然、
夫地自生物、始而苗、繼而穗、後則成穀、
旣熟、則用鐮、以穫時至矣、○
又曰上帝國、我儕何以比之、抑以何喻表之耶、
猶芥種一粒、播於地、乃地上百種之至微者、
旣播而長、大於諸蔬、且發巨枝、飛鳥棲於其蔭、○
耶穌多以如斯之喻、論道於衆、依其所能聽者、
非以喻不與之言、燕居時、悉爲其徒解之、○
是日旣暮、謂其徒曰、可濟彼岸、
耶穌尚在舟、門徒遂離衆、載之同往、亦有他舟偕焉、
颶風大作、浪激入舟、幾盈、
耶穌於舟尾枕而寢、門徒寤之、曰、夫子、不恤我儕之亡乎、
耶穌興、斥風、謂海曰、靜而息、風卽止、乃大平定、
語門徒曰、奚懼、尚無信乎、
衆駭甚、相語曰、彼何人斯、風與海亦順之、