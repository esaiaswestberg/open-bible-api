願爾闢天而臨格、使山震動於爾前、
猶火焚薪、使水騰沸、致敵知爾名、列邦戰慄於爾前、
昔爾行可畏之事、出我意外、其時臨格自天、山嶽震動於爾前、
自古以來、世人未聞、耳未聆、目未覩、爾外未有何神、爲望之者有所爲也、
樂於行義、恆念爾道者、爾迎接之、惟我干罪、致爾震怒、如是已久、尚能得救乎、
我儕咸如不潔之人、所有之義、乃若汚衊之衣、我皆枯槁如葉、被罪驅逐、如風飄颻、
呼籲爾名、黽勉恃爾、無其人也、爾掩面弗顧、以我罪戾、使我消亡、
耶和華歟、爾乃我父、我乃泥塗、爾爲陶人、我皆爾手所造、
耶和華歟、毋嚴加忿怒、毋恆念愆尤、我皆爾民、求爾垂顧、
爾之聖邑、盡成荒野、錫安荒蕪、耶路撒冷邱墟、
我儕聖而且美之室、我祖頌爾之處、經火焚燬、我之樂土、悉變荒蕪、
耶和華歟、勢旣如此、爾猶容忍乎、爾仍默然、重苦我儕乎、