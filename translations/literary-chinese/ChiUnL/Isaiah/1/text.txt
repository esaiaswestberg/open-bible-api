猶大國烏西雅、約坦、亞哈斯、希西家、相繼爲王時、亞摩斯子以賽亞、所得論猶大與耶路撒冷之啟示、○
天其聽之、地其側耳、蓋耶和華言曰、我撫養諸子、而彼背逆我、
牛識其主、驢識主槽、惟以色列不識、我民不思、
噫、干罪之邦、負咎之民、作惡之輩、妄行之子、離棄耶和華、輕視以色列之聖者、疏而遠之、
曷仍爲逆、致復受撻、首盡病、心盡疲、
自頂至踵、體無完膚、惟創與瘀、及新傷痕、未合未裹、未潤以油、
爾地荒蕪、爾邑焚燬、爾之土壤、外人吞於爾前、爲其傾覆、遂致荒涼、
錫安女見遺、猶葡萄園之廬、瓜田之舍、被圍之邑、
如萬軍之耶和華、不爲我儕少留遺民、則必若所多瑪、猶蛾摩拉矣、○
爾所多瑪之牧伯、其聽耶和華之言、爾蛾摩拉之人民、側耳聆我上帝之訓、
耶和華曰、爾獻祭品衆多、與我何與、牡羊之燔祭、肥畜之脂膏、我已厭之、犢血羔血、與牡山羊之血、我不悅之、
爾來覲我、踐我院宇、誰命之者、
虛有之禮物、勿復獻之、馨香我所憎、月朔安息集會爲可惡、作惡而守肅會、我不容之、
爾之月朔節期、我心惡之、以爲重負、倦於擔荷、
爾舉手、我則掩目、爾多禱、我不俯聽、爾手盈以血也、
爾其洗滌自潔、去爾惡行於我目前、
止息行惡、學習行善、尋求公義、懲治強暴、爲孤子伸寃、爲嫠婦辨屈、○
耶和華曰、爾曹其來、爾我互辯、爾罪雖丹如朱、將白如雪、雖紅若絳、將白若毛、
如爾願之而順從、則可食地之美產、
如爾不願而悖逆、則爲刃所吞、耶和華口言之矣、○
噫、忠信之邑、變爲妓矣、昔盈公正、義處其中、今則殺人者居焉、
爾銀爲滓、酒雜以水、
爾之牧伯悖逆、黨於盜賊、好賄賂、索苞苴、不伸孤子之寃、不理嫠婦之訟、○
緣此、萬軍之主耶和華、以色列之能者曰、噫嘻、我將洩忿於我仇、報復於我敵、
措手於爾、盡鍊爾渣滓、悉去爾雜質、
復爾士師如初、謀臣如昔、厥後爾必稱爲公義之城、忠信之邑、
錫安必見贖以公、其歸正者見贖以義、
悖逆與獲罪者同亡、離棄耶和華者被滅、
爾必因所悅之橡而羞慚、爲所擇之園而愧怍、
蓋爾必似枯葉之橡、無水之園、
強者如亂麻、所作如火星、相遇必焚、無人撲滅、