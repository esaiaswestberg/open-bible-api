彼勒傾覆、尼波俯伏、其像負於牲畜、爾素所舁之物、成爲重負、使牲畜困憊、
彼皆傾覆、同俯伏、不能救其重負、己亦爲人所虜、○
雅各家、以色列之遺民歟、爾其聽我、爾自初生、爲我襁負、爾自出胎、爲我懷抱、
迄爾耄耋、皓然白首、始終如一、我必負爾、我旣創造、亦必扶持、且施拯救、
爾以誰譬我、俾能相若、以誰擬我、而得從同、
人傾囊出金、權衡其銀、僱厥金工、以鑄神像、俯伏而拜、
荷之於肩、攜之而往、置諸其所、使之屹立、不離其處、人或呼之、而不能應、不能拯人於難、○
爾悖逆者、當記憶之、顯爲丈夫、而追念焉、
古昔之事、爾其追溯、我乃上帝、我外無他、我乃上帝、無能比擬、
我自始而示厥終、自昔而言未來之事、謂我所謀者必驗、所悅者必行、
召彼鷙鳥、至自東方、成我謀者、來自遠地、我旣言之、亦必行之、我旣定之、亦必成之、
剛愎厥心、遠乎義者、其聽我言、
我義伊邇、相距不遠、我之拯救、不復遲延、我必爲彰我榮之以色列、施拯救於錫安焉、