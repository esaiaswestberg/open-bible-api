我爲錫安故、不默然無言、爲耶路撒冷故、不安然而止、迨其公義顯著如輝光、拯救如火炬、
列國將觀爾公義、諸王將覩爾榮耀、爾必得新名、耶和華之口所命、
且爲花冠、在耶和華之手中、爲王冕、在爾上帝之掌上、
爾不復稱爲被棄者、地不復稱爲荒蕪者、爾必稱爲我之所悅、地必稱爲有夫、蓋耶和華悅爾、爾地必歸之、
譬諸壯男、得厥處女、爾之子民、亦將歸爾、爾之上帝將以爾爲樂、如新娶者燕其新婚、○
耶路撒冷歟、我置戍卒於爾城垣、彼晝夜不緘默、提撕耶和華者、尚其無息、
俾不安然、待其建造耶路撒冷、使爲全地所揄揚、
耶和華指己右手、及其有能之臂而誓、不復以爾之穀、給爾仇敵爲食、爾所勤勞而得之酒、外人不復飲之、
惟穫者得而食之、頌美耶和華斂者得而飲之、於我聖所之院、○
當出邑門、爲民備路、築甬道、去其石、爲列邦立幟、
耶和華宣告於地極曰、普告錫安女、爾之拯救臨至、加以賞賚、行其報施、
人將稱斯民爲聖民、耶和華所贖者、爾必稱爲尋獲不棄之邑、