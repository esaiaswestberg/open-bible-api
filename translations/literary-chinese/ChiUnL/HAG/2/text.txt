七月二十一日、耶和華藉先知哈該諭曰、
爾其告撒拉鐵子猶大方伯所羅巴伯、約撒答子大祭司約書亞、及諸遺民曰、
爾中曾見此室昔時之榮者、有誰尚存、今爾視之、爲何如耶、在爾目中、非若無有乎、
耶和華曰、所羅巴伯歟、其強乃心、約撒答子大祭司約書亞歟、其強乃心、耶和華又曰、斯土衆民歟、其強乃心、興工操作、蓋我偕爾、萬軍之耶和華言之矣、
依爾出埃及時、我與爾約之言、我神寓於爾中、爾勿畏懼、
萬軍之耶和華曰、再延片時、我將震動天地海陸、
亦將震動萬邦、萬邦所愉悅者將至、我必以榮光充斯室、萬軍之耶和華言之矣、
萬軍之耶和華曰、銀爲我有、金亦我有、
此室其後之榮、較前尤大、萬軍之耶和華言之矣、
我將錫平康於斯土、萬軍之耶和華言之矣、○
大利烏二年九月二十四日、耶和華藉先知哈該諭曰、
萬軍之耶和華云、問法律於祭司曰、
設有人以衣襟裹聖肉、其襟觸餅羹酒油、及他食物、則是物成爲聖乎、祭司僉曰、否、
哈該曰、設有人以捫尸而蒙不潔、觸此諸物、則是物成爲不潔乎、祭司僉曰、必爲不潔、
哈該曰、耶和華云、斯民斯族於我前亦若是、其手所作之工、及所獻之物、皆爲不潔、
請爾追思、此日以前、耶和華之殿、未疊石於石上之先、
歷時如是之久、人至穀堆、冀得二十、僅得其十、人至酒油、望得五十、僅得二十、
耶和華曰、我以暴風毒黴大雹、擊爾於爾手之工作、而爾猶不歸我、
請爾追思、此日以前、卽自九月二十四日、立耶和華殿基時、爾其念之、
倉廩尚有穀種乎、葡萄、無花果、石榴、橄欖諸樹、俱未結實、自今以後、我必錫嘏於爾、○
是月二十四日、耶和華復諭哈該曰、告猶大方伯所羅巴伯云、我必震動天地、
傾列邦之座位、滅萬民諸國之勢力、覆其車與駕之者、馬與乘之者、俱仆於昆弟之刃、
萬軍之耶和華曰、我僕撒拉鐵子所羅巴伯歟、我已簡爾、是日我必視爾爲印、萬軍之耶和華言之矣、