參孫下亭拿、見一非利士女、
歸告父母曰、我在亭拿見一非利士女、請爲我娶之、
父母曰、爾同儕我衆民中、豈無女子、致爾娶於未受割之非利士人乎、參孫謂父曰、我深悅斯女、請爲我娶之、
其父母不知斯事由於耶和華、參孫尋釁、欲攻非利士人、是時非利士人轄以色列人、
參孫與父母下亭拿、至葡萄園、有一稚獅、咆哮迎之、
參孫大爲耶和華之神所感、手雖無械、而裂獅如羔羊、不以所行告其父母、
遂往與女語、甚悅之、
未幾復至、欲娶以歸、離途轉視獅尸、見羣蜂與蜜在其中、
取蜜於手、且行且食、至父母所、亦予之食、不以蜜出獅尸告、
父至女所、參孫設筵於彼、蓋少者素有此例、
衆見參孫、則簡三十人爲其伴侶、
參孫語之曰、容我以隱語試爾、七日宴間、如能詳釋告我、我則給爾枲衣三十領、外衣三十襲、
若不能詳釋、爾則給我枲衣三十領、外衣三十襲、僉曰、請宣隱語、使我聞之、
曰、自食者出食、自強者出甘、歷至三日、未能解其隱語、
迨及七日、謂參孫妻曰、可誘爾夫、爲我詳釋隱語、不然、我必以火燬爾、及爾父家、爾延我來、欲奪我所有乎、
參孫妻哭於其前曰、爾乃惡我、而不我愛、爾以隱語試我同族、而不以之告我、曰、我未告父母、豈告爾乎、
宴歷七日、妻哭其前、至於七日、爲妻所迫、乃以隱語告之、妻告同族、
七日日未入時、邑人告曰、孰甘於蜜、孰強於獅、參孫曰、若不用我牝牛而耕、則不能解我隱語、
耶和華之神大感參孫、遂下亞實基倫、殺三十人、褫其衣、以給解隱語者、盛怒而返父家、
其妻適其所友之伴侶、