以色列人又行耶和華所惡、耶和華付之於非利士人手、歷四十年、
但之室家、有瑣拉人名瑪挪亞者、其妻不姙不育、
耶和華之使者見於婦曰、爾素不姙不育、今必懷姙生子、
爾其謹愼、酒與醇醪皆勿飲、不潔之物皆勿食、
爾必懷姙生子、薙髮之刀、勿加其首、子自出胎、爲拿細耳人、歸於上帝、肇救以色列人、脫於非利士人手、
婦歸告夫曰、有上帝僕就我、其容髣髴上帝之使、可畏之甚、我未問其奚自、彼未以名告我、
乃謂我曰、爾將懷姙生子、酒與醇醪皆勿飲、不潔之物皆勿食、蓋此子自出胎、爲拿細耳人歸於上帝、至於死日、
瑪挪亞禱於耶和華曰、主歟、請使所遣上帝僕、復至我所、教我如何以待將生之子、
上帝允其所祈、婦坐於田、上帝使復就之、夫不在焉、
婦趨告夫曰、昔就我者、今復顯見、
瑪挪亞起、隨妻詣其人曰、昔與婦言者爾乎、曰、是也、
瑪挪亞曰、願爾言驗、我待此子、當循何例、其行若何、
耶和華之使者曰、我所告婦者、俱宜愼之、
勿食葡萄樹所產、勿飲酒與醇醪、勿食不潔之物、凡我所諭、彼必守之、
瑪挪亞謂使者曰、請爾少留、待我爲備山羊之羔、
耶和華之使者曰、爾雖留我、我不食爾餐、如備燔祭、必以獻耶和華、其言此者、因瑪挪亞不知其爲耶和華之使也、
瑪挪亞曰、爾何名、爾言驗時、我則尊爾、
耶和華之使者曰、我名奇妙、何以詢爲、
瑪挪亞取山羊之羔、及素祭、陳於磐上、以獻耶和華、使者所行奇妙、瑪挪亞與其妻並覩之、
壇上火燄上騰、使者乘之而昇、瑪挪亞曁妻見之、則俯伏於地、
耶和華之使者不復見於瑪挪亞與其妻、瑪挪亞乃知其爲耶和華之使也、
語其妻曰、我儕必死、因覩上帝也、
妻曰、如耶和華意欲殺我、必不納我之燔祭素祭、亦不示我以此事、告我以斯言、
婦生子、命名參孫、子長、耶和華錫嘏焉、
耶和華之神始感之、在瑣拉以實陶間之瑪哈尼但、