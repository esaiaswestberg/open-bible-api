基列人耶弗他、大勇士也、乃基列之子、妓之所生、
基列妻亦生子、旣長、逐耶弗他、曰、爾乃外婦子、不可嗣業於我父家、
耶弗他避兄弟、居陀伯地、游蕩之徒歸而從之、○
逾時、亞捫人與以色列戰、
基列長老往陀伯地、招耶弗他、
曰、爾來爲我軍長、與亞捫人戰、
耶弗他曰、爾非憾我、逐我於父家乎、今爾遭難、何就我耶、
基列長老曰、我今就爾、請爾偕行、與亞捫人戰、爲我基列民長、
耶弗他曰、爾若導我歸、與亞捫人戰、而耶和華付之於我手、我則爲爾長乎、
曰、爾我間耶和華爲證、我必依爾言而行、
耶弗他與基列長老偕行、民遂立之爲長爲帥、耶弗他在米斯巴、陳述其辭於耶和華前、○
耶弗他遣使見亞捫王曰、爾與我何與、致爾至我、而攻我地乎、
亞捫王謂使者曰、以色列人出埃及時、奪我土地、自亞嫩至雅博、迄於約但、今可安然反我斯土、
耶弗他又遣使見亞捫王曰、
耶弗他云、摩押及亞捫人之地、以色列人未嘗奪之、
以色列人出埃及、過荒野、至紅海、及加低斯、
遣使告以東王曰、請容我過爾境、以東王不允、遣使見摩押王、亦不允、以色列人遂居加低斯、
旣經曠野、遶以東摩押之境、由摩押東而來、建營於亞嫩外、亞嫩爲摩押界、不入其境、
以色列人遣使見都希實本之亞摩利王西宏、告之曰、請容我過爾境、以適我土、
西宏不信以色列人、不令過其境、乃集民衆、建營於雅雜、與以色列戰、
以色列之上帝耶和華、以西宏及其民衆、付於以色列人手、以色列人擊之、取亞摩利人所居之地、
得亞摩利境、自亞嫩至雅博、自曠野至約但、
以色列之上帝耶和華、旣逐亞摩利人於其民前、則爾豈可得其地乎、
爾神基抹賜爾之地、爾豈不取之乎、我之上帝耶和華逐人於我前、其地我亦取之、
爾豈愈於摩押王西撥子巴勒乎、彼豈嘗攻以色列人、而與之戰乎、
以色列人居希實本、亞羅珥、與其鄉里、曁沿亞嫩諸邑、歷三百年、當時爾何不取之、
我未嘗獲罪於爾、爾乃攻我、以惡相待、願鞫人之耶和華、今日在以色列人亞捫人間、判其是非、
亞捫王不聽耶弗他使所言、○
耶和華之神臨耶弗他、遂巡基列瑪拿西地、至基列之米斯巴、自此而往、至亞捫族、
耶弗他許願於耶和華曰、如爾果以亞捫人付於我手、
則我自亞捫族安然而歸時、出我門而迓者、必歸於耶和華、我必獻之爲燔祭、
耶弗他抵亞捫族、與之戰、耶和華付之於其手、
遂擊之、自亞羅珥至米匿、及亞備勒基拉明、取邑二十、大行殺戮、於是亞捫族服於以色列人、○
耶弗他止有一女、別無子女、返米斯巴、至己家、其女執鼗、舞蹈出迎、
耶弗他見之、則裂衣曰、嗚呼吾女、使我憯怛、加我苦難、我向耶和華啟口、不能食言、
女曰、我父歟、爾旣向耶和華啟口、請踐其言、以行於我、蓋耶和華爲爾、復仇於爾敵亞捫族、
又謂父曰、求父允我一事、假我二月、俾我得與女伴登山、哀我以處子終、
曰、往哉、乃遣之、期以二月、遂與女伴偕往、在山哀其以處子終、
二月旣盈、女歸父所、父循所許之願、以待其女、乃不字而終、
厥後以色列女立爲常例、每年爲基列人、耶弗他女哀悼四日、