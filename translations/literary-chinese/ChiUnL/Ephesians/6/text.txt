子女當緣主順從父母、斯乃善也、
敬爾父母、此爲寓許之首誡、
俾爾暢遂、享壽於世、
父勿激子女之怒、惟依主之訓勉、而鞠育之、○
僕當畏懼戰慄、以忠心順爾形軀之主、如於基督然、
勿第以目前服役、若取悅於人者、惟如基督之僕、由心而行上帝之旨、
欣然服役、如於主、非於人、
蓋知或爲僕、或自主、必各依其所行之善、受報於主、
主之待僕、亦當如是、勿恐嚇之、蓋知彼與爾之主在天、不以貌視人也、○
此外、當賴主及其權能而剛健、
衣上帝全備鎧甲、克禦魔之詭譎、
蓋我儕所與戰者、非血氣之人、乃諸執政者、掌權者、及此暗世之君、並天際之惡靈、
當取上帝全備鎧甲、俾克守禦於艱難之日、迨諸事旣成而卓然、
故宜屹立、腰束以誠、胸護以義、
以和平福音爲所備之履、而著於足、
又取信以爲盾、能悉滅惡者之火箭、
且取救濟之冑、及聖神之劍、卽上帝道也、
以諸祈禱籲懇、感於聖神而恆求、於此儆醒不倦、爲諸聖徒祈、
亦爲我祈、使我於啟口時、毅然闡明福音之奧祕、
緣此、我爲縲絏中之使者、俾得侃侃而言、如所當言、○
我所愛之兄弟推基古、乃於主爲忠役者、彼將悉以我事告爾、
爲此我特遣之就爾、令爾知我景況、且慰爾心、○
願平康與愛與信、由父上帝、及主耶穌基督歸爾、
凡於我主耶穌基督、有不朽之愛者、願恩惠偕爾焉、