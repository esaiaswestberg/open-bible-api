故我爲主被囚者勸爾、所行宜稱乎所蒙之召、
悉以謙遜、温柔恆忍、以愛相恕、
以和平相維繫、務守聖神之合一、
體一、神一、如爾蒙召之望爲一、
主一、信一、洗一、
上帝一、爲衆人之父、超乎衆、貫乎衆、在衆中者也、
然我儕蒙恩、各依基督所賜之量、
故曰、其上升時、則俘所虜、而頒賚於人、
夫旣云上升、豈非曾降於地下乎、
降者卽高升於諸天、以充萬有者也、
其所賜者、有使徒、先知、宣道者、及牧師、教師、
爲欲成全聖徒、致役事之工、建基督之體、
以至我衆合一於信、及識上帝子、得爲成人、造乎基督充溢之量、
致不復爲童稚、蕩漾於諸教之風、受人詭譎欺惑之術、
惟須居愛崇實、萬事漸長於彼、彼乃元首、卽基督也、
由彼全體結構聯絡、百節相承、各依其功用而運動、俾之滋長、而自建於愛、○
故我言之、且緣主切言之、爾之所行、毋復志意虛妄、如異邦人然、
彼心思蒙昧、外乎上帝之生、因其無知而心頑也、
旣失其良、狥於邪侈、貪行諸汚、
爾學基督則不然、
爾果聞之、且依耶穌之眞、由之受教、
爾於夙習之行、宜脫舊人、卽以欺罔之慾、而自敗者、
心志亦宜更新、
且衣以新人、乃肖上帝、由眞理之聖與義而造者也、○
故當去誑、與人言皆以其誠、蓋我儕互相爲肢也、
怒勿干罪、勿銜怒至日落、
勿與魔以間、
竊者勿復竊、寧服勞、手作善工、得以濟乏、
穢言勿出口、惟於人之所需、以善言建之、致恩及聽者、
勿貽上帝之聖神憂、爾乃由之受印、以至贖日者、
凡荼毒、忿怒、怨恨、喧譁、訕謗、並諸暴很、宜悉去之、
彼此仁慈、矜恤、赦宥、如上帝由基督赦宥爾也、