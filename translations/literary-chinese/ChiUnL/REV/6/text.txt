我見羔啟七印之一時、聞四生物之一、其聲如雷曰、來、
我見有白馬、乘之者執弓、予之以冕、遂出、無往不勝、○
啟二印時、我聞第二生物曰、來、
又有赤馬出、使乘之者奪和平於地、致人相殺、且予之巨刃、○
啟三印時、我聞第三生物曰、來、見有黑馬、乘之者手執權衡、
我聞四生物中、若有聲曰、金一錢得麥一升、又金一錢得麰麥三升、油與酒、爾勿壞之、○
啟四印時、我聞第四生物之聲曰、來、
遂見有灰色馬、乘之者名曰死、陰府隨之、予之以權、於地上四分之一、以劍、以饑、以疫、以地之野獸而殺之、○
啟五印時、我見壇下、有爲上帝道及所執之證、而見殺者之靈、
大聲呼曰、聖且誠之主宰乎、不鞫宅地之人、伸我流血之寃、至幾何時乎、
遂各予之白衣、且語之、使少安、待同僕與兄弟亦將如彼見殺者、畢乃事焉、○
我又見啟六印時、地大震、日黑如褐、月變爲血、
天星隕地、如無花果樹爲大風所撼、而落未熟之果、
天遂見徙、如卷被捲、山島見移、皆離其所、
世之諸王、大夫、將帥、富人、力士、爲奴者、自由者、皆自匿於山洞山巖、
謂山與巖曰、傾而匿我、以避居於座者之面、及羔之怒、
蓋其怒之大日至矣、誰能立哉、