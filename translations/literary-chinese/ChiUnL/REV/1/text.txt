耶穌基督之啟示、乃上帝所賜、以示其諸僕、卽必速成之事也、且遣厥使、曉諭其僕約翰、
乃於上帝之道、與耶穌基督之證、卽凡所經見者而證之、
讀此豫言、及聞而守其中所記者、皆爲有福、蓋時邇矣、○
約翰書達亞西亞之七會、願恩惠平康、自昔在今在而將來者、及其座前之七神、歸於爾曹、
並自耶穌基督、卽忠信之證、由死而首生、爲世上諸王之主者、彼愛我儕、以其血釋我諸罪、
使我儕爲國、爲其父上帝之祭司、願榮與權歸之、以至世世、阿們、
彼將乘雲而來、衆目必見之、刺之者亦然、世上諸族、將爲之哀哭、有如是也、阿們、○
始我也、終亦我、而今而昔而將來、全能者也、主上帝言之矣、○
我約翰、爾曹之兄弟、與爾共與耶穌之難與國與忍者、爲上帝之道及耶穌之證、昔在一島、名曰拔摩、
適主日、我感於聖神、聞大聲於我後如號角曰、
爾所見者、當筆之於書、寄於七會、卽以弗所、士每拿、別迦摩、推雅推喇、撒狄、非拉鐵非、老底嘉、
我回顧之、欲知與我言之聲、則見金燈臺七、
其間有似人子者、身衣長衣及足、胸束金帶、
首與髮皆白、如羊毛如雪、目如火焰、
足似明銅、如煉於冶者、聲如衆水之聲、
七星在其右手、口出雙鋒利劍、容如烈日之射、
我見之而仆其足前如死、彼以右手撫我曰、勿懼、
始者、終者、生者、我也、我曾死、今則生、至於世世、且有死亡陰府之鑰、
爾當書所見者、及今所有、後必成之事、
爾所見我右手七星、與金燈臺七之奧、夫七星卽七會之使、七燈臺卽七會也、