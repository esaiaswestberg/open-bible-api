提幔人以利法曰、
世人豈能益上帝乎、智者祇益己耳、
爾爲公義、豈全能者之樂乎、爾行完全、豈爲其利乎、
彼之責爾鞫爾、豈因爾敬虔乎、
爾之惡、豈非大乎、爾之過、乃無窮也、
蓋爾無故、取同儕之質、剝貧寒之衣、
憊者不飲以水、飢者不給以食、
強者得土、尊者居之、
爾使嫠婦徒返、孤子折肱、
是以機檻環爾、恐懼猝臨擾爾、
幽暗蔽爾目、洪水沒爾身、
上帝豈非在高天乎、星辰之所、何其高耶、
爾則曰、上帝何知、豈能自幽深之中行鞫哉、
密雲蔽之、使不得見、彼第遊行於穹蒼耳、
爾豈欲循古昔之道、惡人所履者乎、
彼未及期而見奪、其基被衝若溪流、
彼謂上帝曰、爾其去我、全能者能爲我何爲、
然上帝以嘉物充其室、惡人所謀、我乃遠之、
義人見其果報則喜、無辜者姍笑之、
曰、起而敵我者見絕、其餘爲火所焚、
當識上帝、而得平康、福祉則必臨爾、
謂受其口之訓、存其言於心、
爾若歸向全能者、除爾幕中之不義、必得建立、
爾其擲礦金於塵埃、擲俄斐之金於澗石、
則全能者爲爾礦金、爲爾寶銀、
爾必以全能者爲悅、仰面於上帝前、
爾祈禱之、彼必垂聽、償爾所願、
所志必成、光照爾途、
爾見卑降、仍謂必得高升、謙遜之人、上帝必救援之、
卽有罪之人、上帝亦拯之、彼因爾手之潔、必蒙救濟、