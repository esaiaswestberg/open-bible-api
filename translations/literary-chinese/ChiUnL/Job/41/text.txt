爾能以鉤釣鱷魚、以索制其舌、
以繩穿其鼻、以鉤貫其頰乎、
彼豈屢求於爾、以甘言語爾乎、
豈與爾約、永爲爾僕乎、
豈可玩之若鳥、爲爾幼女繫之乎、
漁者之輩、以之爲貨乎、能臠其肉、以給商賈乎、
豈能以戈矛徧刺其皮、以魚叉徧刺其首乎、
爾試以手捫之、念及與鬬、一而不再、
捕之乃屬虛妄、見之豈不恇怯、
勇猛之士、亦莫之敢攖、然則孰能立於我前乎、
誰先施諸我、使我償之、天下所有、皆屬我也、
若夫鱷魚之肢體、大力美格、我不能緘默焉、
孰能去其外衣、近其兩鰓、
孰能啟其口門、其齒環列可畏、
其鱗成行、乃其所詡、密若緘封、
騈比無間、氣不得入、
互相連絡、膠結不分、
嚏發有光、目若曙色、
口吐爇炬、火星發揚、
鼻孔出烟、如釜在蘆火上之沸騰、
呼吸燃岸、口吻發燄、
頸項有力、在於其前、無不驚躍、
其肉比連、堅不可動、
心剛如石、堅若底磨、
其興起也、英豪畏懼、驚惶失措、
人若以刃擊之、乃無益也、擐甲以矛以矢攻之、亦無效也、
彼視鐵若草芥、視銅若朽木、
矢不能使之遁、視機石爲禾稿、
視梃爲藳、揮戈則笑、
其腹之下、利同瓦片、如耙經泥、
使淵若沸鼎、使海若調膏之鑊、
其游行也、後路皎然、令人視淵、如飄白髮、
全地莫與爲儔、受造無所畏懼、
盱衡高大之類、雄長驕悍之族、