以利戶又曰、
爾哲人乎、其聽我言、爾達人乎、側耳而聽、
蓋耳之察言、猶口之嘗食、
我儕當擇其正、共喻其善、
約伯嘗曰、我乃義、而上帝奪我理、
我雖直、而視我爲誑、雖無過、而我創不可療、
誰如約伯飲侮慢、如飲水、
與作孽者爲侶、與惡人同行、
彼云、人樂上帝、無所裨益、
故爾智者、其聽我言、上帝決不爲惡、全能者斷不作孽、
乃必按人所爲而報之、依人所行而施之、
上帝誠不爲惡、全能者必不背義、
其治地之任、誰畀之、其理世之職、誰託之、
彼若定志爲己、使神與氣歸之、
則凡有血氣者必偕亡、世人咸歸於土、
爾若有智、則當聆此、諦聽我言、
惡義者、豈得操權乎、秉公有能者、爾豈罪之乎、
謂君王曰、爾爲鄙陋、謂侯伯曰、爾爲邪惡、其宜乎、
況不偏視王公、不歧視貧富者乎、蓋皆其所造也、
中夜俄頃之間、彼衆死亡、庶民被震而逝、強者見逐、非假人手、
其目鑒人道途、觀人步履、
無幽暗晦冥、俾惡人自匿、
上帝於人、無庸再三思維、始令受鞫於其前、
彼折有能之輩、其術莫測、使他人代其職、
彼原悉其所行、夜間傾之、使之滅亡、
以之爲惡、擊之於衆前、
蓋彼悖逆、不從上帝、不顧厥道、
致令貧乏者之哀求、達於其前、受虐者之呼籲、爲其所聞、
上帝安人、誰能罪之、上帝掩面、誰能覲之、於國於人皆然、
致不虔者、不得操權、免其罔民、
有誰謂上帝曰、我旣受責、不再犯罪、
我所不明、請爾示我、若曾行惡、不復爲之、
上帝之報、必徇爾意、而爾弗受乎、爾自擇之、我不與也、如有所知、尚其言之、
有智之士、凡聞我言之達人、必謂我曰、
約伯所言無知、其詞不慧、
願約伯被試至極、以其辯同於惡人也、
其罪之上、加以悖逆、在我儕中鼓掌、對於上帝、嘖有煩言、