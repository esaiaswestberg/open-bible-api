我心厭我生命、將縱言我憂、述我中心之苦、
語上帝曰、毋擬我罪、示我何因、與我爭辯、
爾手所造、則虐待之、輕視之、惡人之謀、則焜耀之、爾豈以是爲善乎、
爾豈肉眼、鑒觀豈若世人、
爾日豈如人之日、爾年豈如人之年、
致爾尋我愆、察我罪、
究之、爾知我非惡人、莫能援於爾手、
爾手造我、甄陶成形、乃欲滅我、
請爾記憶、昔爾造我、猶之合土、今使我復歸塵埃乎、
其時豈非傾我如乳、凝我如酪、
衣我以皮肉、維我以筋骨、
賜我生命、加我恩寵、眷佑我神、
然爾有意、久蓄於衷、我所知也、
我若干罪、爾則注目、必不赦我愆尤、
我若行惡、則有禍矣、我若爲義、亦不昂首、愧恥盈懷、目擊我難、
我若昂首、爾則獵我若獅、顯奇異於我躬、
爾復立證攻我、向我增怒、如軍旅迭出以擊我、
胡爲出我於胎、莫若氣絕、無目見我、
則我雖有若無、出胎卽舁於墓、
我日非幾希乎、請爾止而舍我、俾我稍得慰藉、
在我往而不返之先、未至幽冥陰翳之地、
其地昏黑幽冥、陰翳混沌、其光乃暗、