緣此、我心戰慄、離乎其所、
試聽其聲、其口所出之響、
發聲遍於天下、閃電至於地極、
繼有雷轟、威聲大發、其聲旣聞、閃電不已、
上帝行雷、其聲甚奇、彼作大事、吾人莫測、
命雪雨於地、降細雨與大雨、
彼封人手、不得操作、俾凡所造、知其作爲、
百獸入穴、羣居其窟、
狂風發於南庫、寒氣出於北方、
上帝噓氣成冰、巨川凝結、
使密雲涵蒸氣、散布蘊電之雲、
依其引導、旋轉往還、運行於全地、悉遵厥命、
或以之潤土壤、或以爲懲、或以爲惠、
約伯乎、爾其聽之、上帝之妙用、當立而思之、
上帝如何施令、使雲中電光閃爍、爾知之乎、
雲之平鋪、全智者之奇妙、爾悉之乎、
南風旣起、全地寂靜、爾衣温煖、爾明之乎、
爾能偕上帝展布穹蒼、堅如鑄鑑乎、
我儕蒙昧、不能陳詞、請爾教我、何以與言、
豈可對上帝曰、我欲與爾言乎、人豈自願滅亡乎、
風過天清、日光炳耀、人莫能注視之、
金光見於北方、上帝有威可畏、
若夫全能者、我儕莫能測之、其力卓越、其義充足、不行殘虐、
故人畏之、惟有慧心之人、上帝不之顧也、