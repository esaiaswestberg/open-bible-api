我神已衰、我日已盡、邱墓已爲我備、
姍笑者偕我、彼之激我、我目恆覩之、
祈給一質、自爲我保、爾外、誰與我拊掌乎、
爾蔽其心、懵焉無智、故爾弗高舉之、
凡控其友朋、以爲可刧者、其子之目必盲、
上帝使我爲民話柄、彼衆亦唾我面、
我目因憂而眊、肢體如影、
正人因此駭異、無辜者奮興、以攻不虔之人、
然義人仍守厥道、手潔者久而彌強、
爾曹其復來、我於爾中、不得一哲人也、
我日已逝、我志所謀、我心所願、俱已絕矣、
彼衆變夜爲晝、謂光近暗、
我若冀陰府爲室、於幽暗下榻、
謂墓爲父、謂蟲爲母、爲姊、
則我所望安在、我所冀者、其孰見之、
迨至安寢於土、則所望者、下及陰府之楗而已、