以利沙曾謂所甦其子之婦曰、爾與爾家、起往可居之地而居、蓋耶和華必使饑饉臨於斯土、歷至七年、
婦起、遵上帝僕之言、攜其家往居非利士地、歷至七年、
七年之末、婦自非利士地而返、爲其第宅田畝、往籲於王、
時、王與上帝僕之僕基哈西相語曰、請以以利沙所行之大事告我、
基哈西以其甦死者之事告王、適所甦其子之婦、爲第宅田畝籲王、基哈西曰、我主我王、此卽其婦、此卽其子、乃以利沙所甦者、
王問婦、婦告之、遂命一宦者曰、凡屬此婦、曁其離國至今、田畝所產者、悉反之、○
以利沙至大馬色、亞蘭王便哈達遘疾、或告之曰、上帝僕至此、
王命哈薛曰、爾攜禮物、往迎上帝僕、託之詢於耶和華、我病得愈否、
哈薛遂往迎之、以四十駝、負大馬色各種佳品、以爲禮物、旣至、立於其前曰、爾子亞蘭王便哈達、遣我詣爾曰、我病得愈否、
以利沙曰、汝往告之曰、爾必愈、然耶和華曾示我彼必死、
遂注視哈薛、致其愧怍、上帝僕乃哭、
哈薛曰、我主何爲而哭、曰、我知爾於以色列人將行之惡、以火燬其堅城、以刃殺其丁壯、擲斃其嬰孩、刳剔其孕婦、
哈薛曰、僕何人斯、乃一犬耳、焉能行此大事、以利沙曰、耶和華已示我、爾必爲亞蘭王、
哈薛別以利沙、返見其主、其主問曰、以利沙與爾何言、曰、言爾必愈、
翌日、哈薛以裯濡水、覆其面、致之死、哈薛遂繼其位、○
以色列王亞哈子約蘭五年、猶大王約沙法尚在位時、其子約蘭卽位、
時、年三十有二、在耶路撒冷爲王、凡歷八年、
循以色列諸王之道、如亞哈家所爲、蓋娶亞哈女爲妻、行耶和華所惡、
然耶和華以其僕大衞故、不滅猶大、依其所許、永錫燈光於大衞、爰及子孫、
當約蘭時、以東叛猶大、脫於其手、立王自治、
約蘭率所有之車至撒益、以東人圍之、約蘭夜起擊之、及其車長、猶大民遁、各歸其幕、
如是以東叛猶大、至於今日、立拿亦同時而叛、
約蘭其餘事蹟、凡其所行、俱載於猶大列王紀、
約蘭與列祖偕眠、同葬於大衞城、子亞哈謝嗣位、○
以色列王亞哈子約蘭十二年、猶大王約蘭子亞哈謝卽位、
時、年二十有二、在耶路撒冷爲王、僅歷一年、其母名亞他利雅、乃以色列王暗利之孫也、
亞哈謝循亞哈家之道、行耶和華所惡、如亞哈家所爲、因其爲亞哈家之壻也、
彼與亞哈子約蘭往基列拉末、與亞蘭王哈薛戰、約蘭爲亞蘭人所傷、
約蘭返耶斯列、醫其在拉末與亞蘭王哈薛戰時、所受之傷、猶大王約蘭子亞哈謝因其疾病、下耶斯列視之、