亞哈謝母亞他利雅見子已死、起而殲滅王室、
約蘭王女、亞哈謝妹約示巴於見殺之王子中、竊亞哈謝子約阿施出、與其乳媼、藏於寢室、以避亞他利雅、免其被殺、
約阿施與其乳媼、偕匿於耶和華室、歷有六年、亞他利雅治理斯土、○
越至七年、耶何耶大遣人召迦利族與衞士之百夫長、導入耶和華室、與之立約、使在耶和華室發誓、以王子示之、
命之曰、爾當如是而行、凡安息日入值者、三分之一宜守王宮、
三分之一守蘇珥門、三分之一守衞士後之門、如是守護王宮、以爲防禦、
安息日退值之二隊、必守護耶和華室、在王四周、
各執器械以環之、凡侵爾班列者、必殺之、王出入時、爾必與偕、
百夫長咸遵祭司耶何耶大之命而行、各率其人、安息日入值退值者、俱詣祭司耶何耶大、
祭司以耶和華室所藏大衞之干戈、予百夫長、
衞士手執器械、立於王之四周、自室右至室左、環壇與室、
祭司導王子出、加冕於其首、予以法律、膏之爲王、衆鼓掌曰、願王萬歲、
亞他利雅聞衞士與民之聲、則入耶和華室、至於民所、
望見王循常例立於柱側、百夫長與吹角者侍於王側、四境之民懽忻吹角、亞他利雅裂衣、呼曰、叛矣、叛矣、
祭司耶何耶大命統軍之百夫長曰、由隊伍之間擁之出、隨其後者、必殺以刃、蓋祭司曰、勿殺之於耶和華室、
遂辟易而出之、婦由馬道至王宮、見殺於彼、○
耶何耶大使王及民、與耶和華立約、俾爲耶和華之民、又使王與民立約、
四境之民、往巴力廟毀之、摧其壇、碎其像、殺巴力之祭司瑪坦於壇前、祭司設官守耶和華室、
率諸百夫長、曁迦利族與衞士、以及四境之民、自耶和華室、導王而下、由衞士門、入於王宮、遂卽王位、
四境之民歡樂、邑內平康、亞他利雅見殺於王宮、約阿施卽位時、年甫七齡、
