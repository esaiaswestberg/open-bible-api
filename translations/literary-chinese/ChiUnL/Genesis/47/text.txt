約瑟覲法老、告曰、我之父兄、挈牛羊及所有、來自迦南、今在歌珊、
約瑟簡兄弟五人、引見法老、
法老曰、爾操何業、曰、僕與祖俱牧羊、
又曰、迦南饑甚、牲畜無芻、故來旅此、求許僕居歌珊、
法老諭約瑟曰、爾之父兄、旣至爾處、
埃及地在爾前、俾爾父兄、處彼膏壤、可任其居歌珊、倘知昆弟中有能者、使爲我牧畜長、
約瑟引父覲法老、雅各爲法老祝嘏、
法老問之曰、爾年幾何矣、
對曰、余旅世年百有三十、我之歲月無幾、且歷艱苦、不及吾祖旅世之年、
雅各再爲法老祝嘏而退、
約瑟循法老命、處父兄於埃及之沃土、卽蘭塞境、與之爲業、
約瑟供養父兄、曁父眷屬、各視其家而給之、○
饑旣太甚、四方無糧、埃及迦南、因而匱乏、
埃及與迦南人、以金易糧、約瑟斂二地所有之金、儲於法老之庫、
埃及迦南之金已盡、埃及人詣約瑟曰、金盡矣、請予我糧、奚爲斃於爾前、
約瑟曰、金旣盡、以畜付我、我以糧易之、
民牽畜就約瑟、約瑟以糧易其驢馬牛羊、是年因易其畜、給之以糧、
歲終、明年民復至曰、在主之前、我不敢隱、我金已盡、羣畜悉歸吾主、可見我無所有、惟身與田而已、
何忍見我死而田荒、請以糧購我及我田、我與我田、効力於法老、第給我以種、使我延生不死、而田不荒、○
埃及人窘於饑、各鬻其田、約瑟爲法老購之、通國之田、皆歸法老、
約瑟移埃及四境之民於城邑、
惟祭司之田未購、蓋法老頒糧於祭司、祭司食其糈、故不鬻田、
約瑟告民曰、今我爲法老購爾及田、有種於此、播田可也、
穡時、當五輸其一、以納法老、爾得其四、爲種以播、亦爲爾及爾家人稚子所食、
曰、爾援我命、願沾主恩、爲法老僕、
約瑟立埃及田賦之法、五輸其一、以納法老、獨祭司之田、不歸法老、以迄於今、○
以色列族居埃及之歌珊、在彼獲業、生育甚多、
雅各居埃及十有七年、享壽一百四十七歲、
以色列死期將至、召子約瑟曰、如爲爾所愛、則當置手於吾髀下、誓以仁誠待我、勿葬我於埃及、
俟我與祖父偕眠時、必攜我出埃及、葬於先人之兆、曰、必循爾命而行、
曰、爾誓之、遂誓之、以色列乃倚牀頭、而崇拜焉、