約瑟命家宰曰、以糧充其人之囊、依所能負、反金於中、
以我銀爵、與季者之糴金、置於季者囊、家宰如命而行、
黎明、人與驢、俱遣之去、
距邑未遠、約瑟謂家宰曰、起追其人、及之、則曰、曷以惡報善耶、
此器非吾主所用以飲、而藉以卜者乎、爾行此事、是不良也、
追旣及、如言以告、
曰、吾主、何出此言、斯事僕斷不爲、
昔得金於囊、我自迦南來、攜以反爾、則我豈竊金銀於爾主之室乎、
可索僕中、獲之於誰、卽致之死、我衆爲爾奴、
曰、如爾言、獲之於誰、當爲我奴、餘皆無辜、
各急下囊啟之、
家宰索焉、自長迄幼、得爵於便雅憫囊、
衆則裂衣、使驢負載、而返於邑、○
猶大與昆弟至、約瑟尚在室、遂俯伏其前焉、
約瑟曰、爾所行者何耶、我之爲人、信能占卜、爾不知乎、
猶大曰、我儕於主、夫復何言、尚有何辭、焉能自解、上帝摘僕之咎、獲爵於其手者、與我儕咸爲主之奴、
約瑟曰、我斷不爲此、獲爵於其手者、當爲我奴、爾衆安然以歸、見父可也、○
猶大前曰、吾主歟、爾與法老一體、容僕進一言於主耳、請毋怒、
昔主問僕云、父尚在否、有兄弟否、
我告吾主曰、老父尚在、暮年生季子、其同母之兄亡矣、厥母惟遺此子、父愛之、
主語僕曰、攜之來、使我目覩之、
僕告主曰、孺子不能離父、離之則父死、
主曰、季弟不偕至、爾曹不復覿吾面、
僕歸、見主之僕我父、以主言告之、
父曰、復往、少爲乞糴、
僕曰、不可往也、若季弟偕往則可、蓋季弟不同行、不得見其人之面、
主之僕我父曰、爾知我妻惟生二子、
一出不歸、我曰必破裂矣、至今未見、
若亦攜此而去、設其遘害、則爾使我皓首慘然下陰府矣、
父子二人、相依爲命、我歸見主之僕我父、而孺子不與我偕、
父不見孺子必死、是僕使主之僕我父、皓首慘然下陰府也、
且僕曾保孺子於父曰、如不攜歸以見、我畢生負咎於父前、
今求准僕代孺子居此、爲吾主之奴、容其偕兄歸、
若孺子不與我同返、父之悲慘、何忍見乎、