雅各聞拉班衆子言曰、我父所有者、雅各盡奪之、因父之資、獲此榮盛、
又見拉班容貌、不如疇昔、
耶和華謂雅各曰、爾其歸祖地、返故鄉、我必偕爾、
雅各遣人召拉結、利亞、至田間羣畜所、
語之曰、我見汝父容貌、不如疇昔、然吾父之上帝偕我、
我竭力事汝父、汝所知也、
爾父乃欺我、十易我值、惟上帝不容其加害、
若云有點者爲我值、而羣畜咸有點、若云有文者爲我值、而羣畜俱有文、
是上帝取爾父羣畜、賜於我矣、
遇牝牡相誘之際、我於夢中、見牡羊乘其牝者、皆有文、有點、有斑、
我夢上帝之使呼曰、雅各、我曰、在此、
曰、試觀牡羊乘其牝者、皆有文、有點、有斑、蓋拉班之待爾、我已監之、
我乃伯特利之上帝、昔爾在彼、以膏沃柱、許願於我、今起離此、返於故土、
拉結利亞曰、我於父家、豈尚有分有業乎、
父旣鬻我、又侵食我值、非以我爲外人乎、
上帝所奪於我父者、皆屬於我及我子、上帝所諭爾者、爾悉行之、○
雅各遂起、使妻子乘駝、
攜其牲畜、及凡所有、卽在巴旦亞蘭所獲之物、往迦南地、見父以撒、
時、拉班往剪羊毛、拉結竊其父之家神、
雅各背亞蘭人拉班而去、不以其奔告之、
挈凡所有、渡河、往基列山而遁、○
越至三日、或以雅各之遁告拉班、
乃率戚族、追之七日、至基列山及焉、
夜間、上帝見夢、諭亞蘭人拉班曰、愼之哉、爾於雅各、或善或惡、均勿與言、
雅各張幕於山、拉班追及之、與其戚族、亦張幕焉、
拉班謂雅各曰、爾何背我、攜我二女、如俘虜然、
曷爲竊遁、而不告我、俾我鼓琴、播鼗謳歌、忻然以送、
不容我與子女接吻、爾之所爲、是不智也、
我本有力、能以害爾、惟前夕爾父之上帝諭我曰、愼之哉、爾於雅各、或善或惡、均勿與言、
今爾雖思父家、不得不歸、奚竊我之神像乎、
雅各曰、我懼、意謂爾必強奪爾女、
至爾之神像、爾獲之於誰所、不容其生、物有屬爾者、於爾我戚族前、可自辨而取之、蓋雅各不知拉結竊其神像也、○
拉班遂進雅各幕、及利亞幕、二女婢之幕、皆無獲、後出利亞幕、入拉結幕、
拉結置神像於駝鞍下、而坐其上、拉班徧索不得、
拉結謂父曰、天癸適至、不得起迎、吾主勿怒、拉班徧索神像、終不獲、
雅各怒、斥之曰、我何罪愆、使爾迫追我、
今旣徧索吾物、有屬於爾者乎、果有之、則置之爾我戚族前、俾主裁於爾我間、
此二十年、我偕爾處、爾綿羊山羊之牝、無殰胎者、爾羊之牡、我不食之、
死於野獸者、我不歸爾、悉以補之、晝夜所盜、惟我是問、
我晝則冒暑、夜則受寒、二目不寐、
我居爾家、歷二十年、爲爾二女、服役十四年、爲爾羣羊六年、而爾十易我值、
使吾祖亞伯拉罕之上帝、吾父以撒所畏者、不與我偕、爾必使我徒返、惟上帝監我操作辛勤、故前夕譴爾、○
拉班曰、斯女卽我女、斯子卽我子、斯畜卽我畜、凡爾所見者、咸屬於我、茲於我女、及其所生之子、吾何能爲、
今來結盟、於爾我間爲證、
雅各遂取石立柱、
亦命戚族積石、衆乃取石、積累爲堆、共食其側、
拉班名之曰伊迦爾撒哈杜他、雅各名之曰迦累得、
拉班曰、此堆今日爲證於爾我間、故名曰迦累得、
又名米斯巴、蓋曰、爾我相暌隔時、願耶和華鑒察其間、
爾若負吾女、別有所娶、雖無人同在、而上帝證之、
拉班又謂雅各曰、可觀此堆、爾我間所立之柱、
此堆此柱乃爲其證、我不越此堆害爾、爾亦不越此堆與柱害我、
願亞伯拉罕之上帝、拿鶴之上帝、及其祖之上帝、主裁於爾我間、雅各乃指其父以撒所畏者而誓、
又在山獻祭、招其戚族共食、後宿於山、
拉班夙興、接吻子女、爲之祝嘏、而歸故土、