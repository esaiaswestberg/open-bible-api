錫安歟、爾其興起、興起、而被以力、聖邑耶路撒冷歟、衣爾麗服、自今而後、凡未受割、及不潔者、不復入於爾中、
耶路撒冷歟、爾其興起、去爾塵埃、安然而坐、被虜之錫安女歟、脫爾項索、
耶和華曰、爾昔見鬻、未嘗得值、爾今見贖、亦不需金、
主耶和華曰、昔我民下埃及而寓之、亞述人無故虐遇之、
耶和華曰、我民旣無因而被虜、轄之者譁然而呼、終日恆凟我名、我將何爲乎、
我民必識我名、彼時必知出言者我、我在此也、○
在於山上、報嘉音、傳和平、報福祉之嘉音、宣揚拯救、告錫安曰、爾之上帝爲王矣、其人之足跡、何其美哉、
試聽守望者之聲、彼衆同聲謳歌、蓋耶和華歸錫安時、彼必覿面見之、
耶路撒冷荒蕪之區、其歡聲同歌、蓋耶和華已慰藉其民、救贖耶路撒冷、
耶和華於列邦顯其聖臂、地之四極、皆見我上帝之拯救焉、
去之去之、出離斯土、勿捫汚衊、爾攜耶和華之器者、當自潔焉、
爾曹出時、不匆迫、非逃亡、蓋耶和華必導於爾前、以色列之上帝必護於爾後、○
主曰、我僕必獲亨通、必被高舉上升、造乎其極、
彼曾面目顦顇、甚於世人、形容枯槁、逾於人子、令衆駭異、
必使多民愕然而興起、君王因之而箝口、未示之者、必得觀之、未聞之者、必得悟之、