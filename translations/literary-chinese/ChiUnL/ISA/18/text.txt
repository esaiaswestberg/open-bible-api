噫、古實河外、鼓翼薨薨之地、
遣使渡海、以葦爲舟、浮水而往、曰、爾曹輕捷之使、宜適某國、其人身偉膚潤、立國以來、有威可畏、其民英勇、蹂躪敵國、其地河派分流、
凡爾居世處地者乎、建纛於山之時、爾其觀之、吹角之際、爾其聽之、
耶和華已諭我曰、予在我之居所、安坐靜觀、如日光之炎熇、秋熱之雲霧、
收穫之先、花時已過、葡萄將熟、彼必以鐮删其枝條、翦其藤蔓、
遺與山之鷙鳥、地之野獸、鷙鳥以之度夏、野獸以之御冬、
是時、其人身偉膚潤、立國以來、有威可畏、其民英勇、蹂躪敵國、其地河派分流之邦、具禮奉於萬軍耶和華寄名之所、卽錫安山也、