論大馬色之預示、○大馬色被廢、不復爲邑、必爲邱墟、
亞羅珥諸邑被棄、爲羣羊牧所、羊臥其中、無人驚之、
以法蓮之保障、大馬色之國祚、亞蘭之遺民、俱必滅絕、若以色列之榮然、萬軍之耶和華言之矣、○
是日也、雅各之榮消減、豐腴之軀瘦瘠、
勢如穫者斂穡、以手刈穗、如人拾遺於利乏音谷、
然尚有遺餘、若搖橄欖、樹杪遺二三顆、茂樹之遠枝、遺四五枚、以色列之上帝耶和華言之矣、
是日也、人將望造之者、其目瞻以色列之聖者、
不望己手所築之壇、不瞻己指所造之物、或木偶、或日像、
是日也、其堅城見棄、若昔於以色列人前、林中山上所遺之處、地盡荒蕪、
蓋爾忘施救之上帝、不憶爾有力之磐石、是以樹藝嘉種、植以異枝、
栽培之時、藩之以籬、侵晨使華、惟於憂深痛極之日、其果云亡、○
噫、衆民喧譁、若海濤之漰渤、列邦衝突、若大水之奔騰、
諸國衝突、若多水之奔騰、惟彼叱之、使之遠遁、如山上之秕穅、爲風驅逐、又如塵土、隨風轉旋、
暮遭恐怖、未及黎明、已歸無有、是乃刦我者之所得、虜我者之所獲、