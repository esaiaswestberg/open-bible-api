耶和華使大地空虛荒蕪、傾而覆之、散其居民、
庶人與祭司、僕與主、婢女與主母、購者與售者、貸人者與貸於人者、取利者與納利者、無不若是、
地將空曠、遍處荒涼、此言耶和華已言之矣、
地悲哀而衰殘、世頹敗而落寞、民中位高者亦頹敗、
地爲居民汚衊、以其犯法律、違典章、背厥永約、
故地亡於咒詛、處其上者干咎、居民被燬、所餘無幾、
新釀悲哀、葡萄衰殘、心懽愉者、無不慨歎、
播鼗之音息、歡忭之聲寂、鼓琴之樂歇、
不復飲酒而歌、飲者以醇醪爲苦、
荒涼之邑傾毀、第宅盡閉、無人得入、
人因乏酒、號呼於衢、喜樂俱晦、境內之歡娛已杳、
城中荒涼、邑門破壞、
地上諸民、將若橄欖之被撼、如摘葡萄之所遺、
彼必揚聲而呼、緣耶和華之威、自海大聲而呼、
是以爾在東隅、當尊榮耶和華、在海中諸島尊榮以色列上帝耶和華之名、○
自地之極、我儕聞歌曰、尊榮歸於義者、惟我曰、吾衰矣、吾衰矣、禍哉我也、欺者行其欺、欺者肆其欺、
地上居民歟、驚駭坎阱機檻、悉臨於爾、
逃於驚駭之聲者、必陷於坎阱、出於坎阱者、必罹於機檻、蓋天啟其牖、地震其基、
地盡破壞、地悉崩裂、地大震撼、
若醉人之蹁躚、如懸榻之動搖、負咎甚重、必遭傾覆、而不復起、○
是日也、耶和華罰居高之諸軍於天、懲在世之列王於地、
咸被拘集、如囚聚於囹圄、禁於監獄、歷日旣久、則必受罰、
維時、月愧怍、日羞慚、因萬軍之耶和華王於錫安山、在耶路撒冷、於長者前顯其榮焉、