耶和華論以色列之警示、○鋪張諸天、建立地基、創造人靈之耶和華曰、
我將使耶路撒冷爲四周諸民致眩之杯、耶路撒冷被圍時、猶大亦得其佑、
是日我將使耶路撒冷爲諸民之重石、凡負之者、必受重傷、天下列邦、將集而攻之、
耶和華曰、是日我將使諸馬驚駭、乘者顚狂、惟猶大家、我必垂顧之、列邦諸馬、我使之矇瞽、
猶大族長意謂、耶路撒冷居民、恃其上帝萬軍之耶和華、爲我之力、
是日我使猶大族長、若火盆之在柴薪、若火炬之在禾束、必左右焚燬四周之邦、耶路撒冷之民、仍居其所耶路撒冷、
耶和華必先救猶大之幕、俾大衞家與耶路撒冷居民之榮、不得越於猶大、
是日耶和華必扞衞耶路撒冷居民、其中懦弱者將如大衞、大衞家將如上帝、如耶和華之使、在於其前者、
是日來攻耶路撒冷之列邦、我擬滅之、
且必注恩賜、賦懇求之心於大衞家、及耶路撒冷居民、俾仰望我、卽彼所刺者、爲之哀哭、若喪獨子、爲之慘怛、若喪長子、
是日耶路撒冷大有悲哀、如在米吉多平原哈達臨門之悲哀、
斯土各家、必有悲哀、大衞家男女異室而居、拿單家男女異室而居、
利未家男女異室而居、示每家男女異室而居、
其餘之家、男女異室而居、