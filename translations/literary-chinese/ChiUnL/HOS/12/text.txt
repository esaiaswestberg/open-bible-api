以法蓮餐風、追隨東風、妄誕殘暴日增、且與亞述結盟、貢油於埃及、
耶和華與猶大有爭辯、必循雅各所行而懲之、依其所爲而報之、
昔雅各在母胎中、執兄之踵、壯年之時、與上帝角力、
與使者角力而獲勝、哭泣懇求之、上帝遇之於伯特利、在彼與我儕言、
彼乃萬軍之上帝耶和華、耶和華乃其誌名也、
爾其歸爾上帝、謹守仁義、恆望爾上帝、○
彼爲迦南人、手執欺誑之衡、以勒索爲悅、
以法蓮自謂、我誠富有、已得貨財、凡我勞而獲者、人不得見我有不義、可視爲罪、
我自爾出埃及時、爲爾上帝耶和華、必使爾復居於幕、如大會之日然、
我曾諭諸先知、增加異象、藉先知以設譬、
基列無罪乎、盡爲虛妄、在吉甲獻牡牛爲祭、其壇將如隴畝之石壘、
昔雅各遁至亞蘭、以色列爲得妻而服役、爲得婦而牧羊、
耶和華藉先知導以色列出埃及、亦藉先知保存之、
以法蓮干怒特甚、故其所流人血、留於其身、所加其主之辱、其主必反之、