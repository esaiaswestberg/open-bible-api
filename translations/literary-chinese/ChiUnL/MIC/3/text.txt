我曰、雅各之首領、以色列家之有司歟、爾其聽之、公義非爾所當知乎、
惟爾惡善好惡、剝人之膚、剔肉於骨、
食我民之肉、剝其膚、折其骨、切之成塊、若爲釜而備、若鼎中之肉、
至時、彼將籲耶和華、而不之應、必因其所爲之惡、掩面弗顧、
論及誘惑我民之先知、彼牙齒有所嚼、則呼曰平康、若不以物實其口、則備戰以攻之、耶和華曰、
爾將遇昏夜、不見異象、遘晦冥、不得卜筮、日必沒於先知之上、晝變爲暗、
先見抱愧、卜者懷慙、皆掩其脣、因無有上帝之應也、
惟我感於耶和華之神、充力與義與能、以示雅各之愆尤、以色列之罪戾、
雅各家之首領、以色列家之有司歟、爾其聽之、爾曹惡公義、枉正直、
以血建錫安、以惡建耶路撒冷、
首領爲賄而行鞫、祭司爲利而訓誨、先知爲金而占卜、猶恃耶和華曰耶和華非在我中乎、災禍必不臨我、
以爾之故、錫安必被耕、有若田疇、耶路撒冷爲墟、聖室之山、猶林中之崇邱、