禍哉我也、我如夏果已收、如採葡萄所遺、無穗可食、我心所慕初熟之無花果、亦無有也、
虔敬者亡於斯土、正直者泯於人間、皆伏伺以流血、各張網羅、以獵昆弟、
厥手惟惡是營、而亟行之、牧伯徇情、士師貪賄、大人言其中心之惡欲、共同組織之、
其至善者、等於荊榛、其至正者、劣於棘籬、爾守望者所宣懲罰之日、今已至矣、爾必驚擾、
勿信鄰里、勿恃友朋、對爾懷中之婦、亦守爾口、
蓋子藐其父、女敵其母、媳敵其姑、人之仇讐、卽其家人也、○
若我、則必瞻望耶和華、俟救我之上帝、我上帝必聽我、
我敵歟、勿因我而欣喜、我雖傾覆、必復興起、我坐於幽暗、耶和華爲我之光、
緣我獲罪於耶和華、必當其怒、迨其爲我伸寃、爲我行鞫、彼必導我入於光明、我必得見其義、
我敵見之、必蒙羞恥、昔彼謂我曰、爾之上帝耶和華安在、彼必遭報、被踐若街衢之泥、爲我目覩、
建築牆垣之日、爾之地界廣拓、
是日有人、自亞述與埃及諸邑、自埃及至大河、自此海至彼海、自此山至彼山、必皆歸爾、
惟斯土必因居民行爲之果報、而荒蕪焉、○
爾其以杖、牧爾獨居林中之民、卽爾業之羣、在迦密間、牧之於巴珊基列、若古昔然、
我將以異蹟示爾、如出埃及地之日、
列邦見之、必以己之能力爲恥、掩其口、塞其耳、
必舐塵若蛇、戰慄出穴、如匍匐之物、悚然而歸我上帝耶和華、且因爾而懼焉、
有何神若爾乎、赦免愆尤、宥遺民之罪戾、蓄怒不永、仁慈是悅、
彼必復矜恤我、踐我愆尤於足下、投其諸罪於深海、
必依古昔與我列祖所誓之言、施誠實於雅各、行仁慈於亞伯拉罕、