旣有入其安息之許、故宜戒懼、免爾或有不及之者、
蓋福音宣於我儕、如於彼然、但所聞無益於彼、因聞之者無信以融洽之也、
夫我儕之信者、得入安息、如上帝所言、我怒而誓曰、彼必不入我安息、然其工自創世時已畢矣、
蓋論第七日有云、上帝於第七日、畢其諸工而安息、
於此又云、彼必不入我安息、
旣有宜入之人、而先聞福音者、因不順、故不入、
歷年旣多、於大衞書復定一日、如上所云、爾曹今日若聞其言、勿剛愎乃心、
儻約書亞已以安息賜之、則後必不復言他日矣、
由是觀之、尚遺一安息、爲上帝之民也、
蓋入其安息者、亦以畢其工而安息、如上帝然、
故我儕宜黽勉以入此安息、免有效其不順之狀而傾覆者、
蓋上帝之道、活潑靈通、利於兩刃之劍、能剖刺魂與靈、節與髓、亦立辨人之心思意志也、
無物不顯於其前、萬有悉呈露於鞫我者之目也、○
我儕旣有大祭司上帝子耶穌、經行諸天、則宜固守所承奉者、
蓋我之大祭司、非不能體恤我荏弱、彼乃凡事見試、與我無異、惟無罪耳、
故當毅然近於恩座、以得矜恤、並承隨時之恩佑焉、