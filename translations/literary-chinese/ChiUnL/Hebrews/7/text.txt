夫此麥基洗德、撒冷王也、爲至高上帝之祭司、昔遇亞伯拉罕攻殺諸王而旋、則祝之、
亞伯拉罕亦以所有者、什一贈之、其名初譯爲義王、繼爲撒冷王、卽平康王、
彼無父母、無譜系、無生始、無壽終、猶上帝子恆爲祭司焉、○
試思先祖亞伯拉罕、以所獲之極品什一贈之、其人之尊爲何如耶、
夫利未子孫受祭司職者、亦奉命依律取什一於民、卽出於亞伯拉罕之身、爲其兄弟者、
但麥基洗德不屬利未譜系、乃取什一於亞伯拉罕、而祝其蒙許者、
卑者受祝於尊、乃不易之理也、
今之取什一者、俱爲必死之人、惟彼則有證其爲生者、
且可謂取什一之利未、曾由亞伯拉罕而輸什一、
蓋麥基洗德遇亞伯拉罕時、利未尚在其先祖之身矣、○
昔民在利未人祭司職下受律、若由之得完全、則何須別興一祭司、依麥基洗德之班、而不謂之依亞倫班乎、
蓋祭司之職旣易、則律亦必易、
此言所指者、乃屬他支、從未有侍於壇者、
我主出自猶大明矣、此支、摩西未嘗以祭司職言之、
旣云別興一祭司、猶麥基洗德之狀、其事更昭然矣、
其立也、非依形軀誡命之律、乃依永生之能、
有證之者曰、爾依麥基洗德之班、永爲祭司、
夫前誡因荏弱無益而廢、
蓋律無所成全、遂引入愈善之望、我儕由之而近上帝、
其立也、非不以誓、
他祭司則無誓而立、惟斯則以誓、因諭之者云、主誓不悔、爾永爲祭司、
如是、則耶穌爲愈善之約之中保矣、
彼爲祭司者固多、因有死而不得恆存、
惟此以永存故、其職則不易也、
故凡賴之以近上帝者、彼悉能救之、以其恆生、爲之籲求也、○
夫如是之大祭司、宜乎我儕、乃至聖無惡無汚、遠乎罪人、高出諸天、
非若彼大祭司每日獻祭、先爲己罪、後爲民罪、蓋一獻己而已足矣、
律立荏弱之人爲大祭司、惟律後之誓言、則立子永爲完全者、