所羅門治以色列衆、
其臣如左、撒督子亞撒利亞爲祭司、
示沙二子、以利何烈亞希亞爲繕寫、亞希律子約沙法爲史官、
耶何耶大子比拿雅爲軍長、撒督亞比亞他爲祭司、
拿單子亞撒利亞爲官吏之長、拿單子撒布得爲相、亦爲王友、
亞希煞掌宮闈、亞比大子亞多尼蘭理工役、
所羅門又於以色列全地、設官十二、月委其一、爲王及宮廷備食物、
其名如左、便戶珥在以法蓮山地、
便底甲在瑪迦斯、沙賓、伯示麥、以倫伯哈南、
便希悉在亞魯泊、梭哥希弗屬之、
便亞比拿達在多珥四境、彼娶所羅門女他法爲妻、
亞希律子巴拿、在他納、米吉多、及伯善四境、在耶斯列之下、近撒拉他拿、自伯善至亞伯米何拉、延及約念之外、
便基別在基列拉末、瑪拿西子睚珥之基列諸邑、與巴珊之亞珥歌伯境、有牆垣銅楗之大邑六十、俱屬之、
易多子亞希拿達在瑪哈念、
亞希瑪斯在拿弗他利、彼亦娶所羅門女巴實抹爲妻、
戶篩子巴拿在亞設及亞祿、
帕路亞子約沙法在以薩迦、
以拉子示每在便雅憫、
烏利子基別在基列、卽亞摩利王西宏、巴珊王噩之地、此地惟彼爲官、○
猶大與以色列人、多如海濱之沙、飲食歡樂、
所羅門轄諸國、自大河至非利士地、延及埃及境、皆納貢服事所羅門、至其畢生、
所羅門食物、日需細麪三十歌珥、粗麪六十歌珥、
肥牛十、草場之牛二十、羊一百、又有鹿麞赤鹿、及肥禽、
大河之西自提弗薩、延及迦薩列王、皆爲所羅門所轄、四周綏安、
所羅門存日、猶大與以色列人、自但至別是巴、各安居於其葡萄無花果樹下、
所羅門有服車之馬四萬厩、騎兵一萬二千、
十二官各按月期、爲所羅門王、及與王同席之人備食物、無所缺乏、
又攜麰麥蒭蕘而至、以養馬及捷足之驥、各循其職、○
上帝賜所羅門智慧、明哲、宏博、如海濱之沙、不可測焉、
其智慧超乎東方人、與埃及人、
其明哲勝於萬人、超乎以斯拉人以探、及瑪曷子、希幔、甲各、達大、其聲名洋溢於四周之國、
所羅門作箴三千言、作詩千有五篇、
亦論草木、自利巴嫩之香柏、及牆上之牛膝草、又論鳥獸蟲魚、
天下列王、聞所羅門之智慧、其民遂來聽之、