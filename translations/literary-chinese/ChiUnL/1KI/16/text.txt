耶和華諭哈拿尼子耶戶、責巴沙曰、
昔我舉爾於塵埃、立爲我民以色列之君、而爾行耶羅波安之道、使我民以色列陷罪、激我之怒、
我必掃除巴沙及其家、使如尼八子耶羅波安家然、
凡屬巴沙、死於邑者、犬必食之、死於野者、鳥必食之、
巴沙其餘事蹟、凡其所爲、及其勇力、俱載於以色列列王紀、
巴沙與列祖偕眠、葬於得撒、子以拉嗣位、
耶和華藉哈拿尼子先知耶戶、責巴沙及其家、因其行耶和華所惡、以其手所爲、激厥震怒、效耶羅波安家、而殺其人、○
猶大王亞撒二十六年、巴沙子以拉、在得撒卽位、爲以色列王、凡歷二年、
其僕心利、統戰車之半者叛之、以拉在得撒家宰亞雜之室飲醉、
心利入室、擊而弒之、繼之爲王、事在猶大王亞撒二十七年、
心利卽位、則擊巴沙全家、彼之戚屬友朋、不遺一男、
心利滅巴沙全家、乃依耶和華藉先知耶戶、責巴沙之言、
因巴沙及其子以拉所犯之罪、使以色列人陷之、且事虛無、激以色列上帝耶和華之怒、
以拉其餘事蹟、凡其所爲、俱載於以色列列王紀、○
猶大王亞撒二十七年、心利在得撒爲王、僅歷七日、時、民衆建營、攻屬非利士人之基比頓、
在營之民、聞心利叛而弒王、是日以色列衆、於其營中、立軍長暗利爲以色列王、
暗利率以色列衆、自基比頓、上圍得撒、
心利見城已陷、乃入王宮之衞所、縱火焚宮而死、
緣其犯罪、行耶和華所惡、循耶羅波安之道、干其陷以色列人之罪、
心利其餘事蹟、及其叛逆、俱載於以色列列王紀、○
時、以色列民分而爲二、半從基納子提比尼、欲立之爲王、半從暗利、
從暗利之民、勝於從基納子提比尼之民、提比尼旣沒、暗利爲王、○
猶大王亞撒三十一年、暗利卽位、爲以色列王、歷十有二年、在得撒爲王六年、
以銀二他連得與撒瑪、購撒瑪利亞山、建邑於山、以山主撒瑪之名、稱其邑曰撒瑪利亞、
暗利行耶和華所惡、較前王尤甚、
循尼八子耶羅波安之道、干其陷以色列人之罪、且事虛無、激以色列上帝耶和華之怒、
暗利其餘事蹟、及其所著之勇力、俱載於以色列列王紀、
暗利與列祖偕眠、葬於撒瑪利亞、子亞哈嗣位、○
猶大王亞撒三十八年、暗利子亞哈卽位、在撒瑪利亞爲以色列王、歷二十二年、
行耶和華所惡、較前王尤甚、
循尼八子耶羅波安之道、以爲細事、乃娶西頓王謁巴力女耶洗別爲后、從而服事崇拜巴力、
在撒瑪利亞建巴力廟、爲之築壇於廟中、
亦作木偶、亞哈所行、激以色列上帝耶和華之怒、較以色列前王尤甚、
亞哈時、伯特利人希伊勒、重建耶利哥、立基時、則喪長子亞比蘭、置門時、則喪季子西割、應耶和華藉嫩之子約書亞所言、