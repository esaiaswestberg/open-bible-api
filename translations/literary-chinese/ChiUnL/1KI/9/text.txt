所羅門建耶和華室、及其宮室、與凡所欲爲者、厥工旣竣、
耶和華又見於彼、與昔在基遍同、
諭之曰、爾於我前、所祈所禱者、我聞之矣、爾所建之室、我區別爲聖、以永寄我名、我目我心、必恆久在彼、
如爾存誠心、秉正直、行於我前、克肖爾父大衞、遵我所命、守我典章律例、
則我必永固爾國位於以色列、循我所許爾父大衞曰、爾不乏人、踐以色列國位、
如爾及子孫、轉而不從我、不守我所示爾之誡命典章、往事他神、而崇拜之、
我必於所賜之地、拒絕以色列族、棄此爲我名區別爲聖之室、而不之顧、使以色列族、於列國之中、作諺語、爲話柄、
此室雖高、凡過之者、必駭異而嗤笑曰、耶和華曷如是待此地此室乎、
則將應之曰、昔其上帝耶和華、導其列祖出埃及、彼乃棄之、歸向他神、崇拜奉事之、故降是災於彼、○
所羅門建二室、卽耶和華室、及王宮室、歷二十年、始竣其工、
推羅王希蘭、曾以香柏松木及金、給所羅門、任其所欲、所羅門王乃以加利利地二十邑予之、
希蘭自推羅來、觀所羅門所予之邑、不悅之、
曰、我兄弟歟、所予何邑、遂名之曰迦步勒地、迄於今日、
希蘭遺金一百二十他連得於王、○
所羅門王徵人服役、乃爲建耶和華室、與己宮室、及米羅曁耶路撒冷城垣、並夏瑣、米吉多、基色、
昔埃及王法老攻取基色、焚之以火、殺居其邑之迦南人、以邑畀其女、所羅門之后爲業、
故所羅門建基色、及下伯和崙、
與巴拉、曁達莫、在境內之曠野、
亦建府庫車騎之邑、在耶路撒冷、與利巴嫩、及所轄之境、凡所羅門欲建者、悉建之、
斯土所遺亞摩利人、赫人、比利洗人、希未人、耶布斯人、非屬以色列族、
卽以色列人不能盡滅者、所羅門徵其子孫服役、迄於今日、
惟以色列族、所羅門不使之服役、乃爲戰士、臣僕、牧伯、軍長、及車騎之長、
所羅門有監工者、五百五十人、以督操作之衆、
法老之女、自大衞城、至所羅門爲彼所建之宮、其時、所羅門建米羅、
所羅門獻燔祭及酬恩祭、於爲耶和華所築之壇、在耶和華前、亦焚香於其上、歲凡三次、於是建室之功告成、○
所羅門王在以東紅海之濱、近以祿之以旬迦別、製造羣舶、
希蘭遣其僕、諳航海者、與所羅門僕偕往、
至俄斐、得金四百二十他連得、運至所羅門王、