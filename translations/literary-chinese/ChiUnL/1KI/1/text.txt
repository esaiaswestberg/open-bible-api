大衞王壽高年邁、覆以衾而不暖、
臣僕告曰、當爲我主我王、求一處女、侍於王前、以奉養王、臥於王懷、使我主我王得温暖焉、
遂於以色列四境、求佳麗之女、得書念女亞比煞、攜之詣王、
女豔甚、乃以奉養服事王、惟王不御焉、○
哈及之子亞多尼雅自高曰、我必爲王、遂備車騎、簡五十人、趨於其前、
彼乃後押沙龍而生、姿容甚美、其父未嘗使之不樂、曰、爾何行此、
亞多尼雅、與洗魯雅子約押、及祭司亞比亞他同議、二人從而助之、
惟祭司撒督、及耶何耶大子比拿雅、先知拿單、示每、利以、曁大衞之勇士、皆弗從之、
亞多尼雅在隱羅結側、瑣希列石旁、宰牛羊肥畜、請其兄弟、王之諸子、及王臣僕猶大衆、
惟先知拿單、與比拿雅、及衆勇士、曁弟所羅門、俱不請焉、
拿單告所羅門母拔示巴曰、哈及子亞多尼雅爲王、爾未聞之乎、我主大衞未之知也、
今請容我爲爾畫策、拯爾及爾子所羅門之命、
當入覲大衞王、告之曰、我主我王歟、昔非與婢誓曰、爾子所羅門、必繼我爲王、而坐我位乎、今亞多尼雅爲王、何也、
爾與王言之際、我亦踵入、以證爾言、
拔示巴遂入內室覲王、王甚老邁、書念女亞比煞侍之、
拔示巴鞠躬拜王、王曰、爾何所欲、
曰、我主歟、昔爾指爾上帝耶和華、與婢誓曰、爾子所羅門、必繼我爲王、而坐我位、
今亞多尼雅爲王、我主我王不之知也、
彼宰牛羊肥畜甚多、請王衆子、與祭司亞比亞他、及軍長約押、惟爾僕所羅門、彼未請之、
我主我王歟、今以色列衆目仰爾、而待爾言、誰繼我主我王之位、
不然、則我主我王、與列祖偕眠時、我與我子所羅門、必視爲罪人矣、○
婦與王言時、先知拿單入、
或告王曰、先知拿單至矣、拿單旣至王前、俯伏於地、
曰、我主我王、爾豈言亞多尼雅繼我爲王、而坐我位乎、
今日彼往、多宰牛羊肥畜、請王衆子、與諸軍長、及祭司亞比亞他、衆飲食於其前、呼曰、亞多尼雅王萬歲、
惟我爾僕、與祭司撒督、及耶何耶大子比拿雅、曁爾僕所羅門、彼未請之、
此豈我主我王所爲、而不示爾僕、誰繼我主我王之位乎、
大衞王曰、召拔示巴、遂詣王所、立於王前、
王發誓云、我指援我生命、脫於諸難、維生之耶和華而誓、
我旣指以色列之上帝耶和華、與爾誓曰、爾子所羅門、必繼我爲王、而坐我位、今日必如是而行、
拔示巴伏地拜王曰、我主大衞王萬歲、○
王曰、召祭司撒督、先知拿單、耶何耶大子比拿雅詣我、遂至王前、
王諭之曰、其率爾主之僕、令吾子所羅門乘我騾、送至基訓、
使祭司撒督、與先知拿單、膏之爲以色列王、吹角曰、所羅門王萬歲、
爾則隨之而上、使踐我位、蓋彼代我爲王、我立之爲以色列及猶大之君、
耶何耶大子比拿雅曰、阿們、願我主我王之上帝耶和華、亦如是言之、
耶和華與我主我王偕、願彼亦如是與所羅門偕、使其國位、較我主大衞王之國位尤大、
於是祭司撒督、先知拿單、耶何耶大子比拿雅、及基利提人、比利提人、俱往、使所羅門乘大衞王之騾、送至基訓、
祭司撒督由幕中、取盛膏之角、以膏所羅門、乃吹角、民衆呼曰、所羅門王萬歲、
民衆隨之而上、吹簫、欣喜不勝、呼聲震地、
亞多尼雅及所偕之賓客食畢、咸聞之、約押聞角聲、則曰、城中喧譁曷故、
言時、祭司亞比亞他子約拿單至、亞多尼雅謂之曰、入、爾乃善人、必報嘉音、
約拿單答之曰、我主大衞王、已立所羅門爲王、
遣祭司撒督、先知拿單、耶何耶大子比拿雅、及基利提人、比利提人從之、使乘王騾、
祭司撒督、及先知拿單、在基訓膏之爲王、由彼歡呼而上、舉邑響應、爾所聞之喧譁此也、
今所羅門踐其國位、
王之臣僕至、祝我主大衞王曰、願爾上帝、使所羅門之名、較爾名尤尊、其國位、較爾國位尤大、王乃俯伏於牀、
曰、以色列之上帝耶和華、宜頌美焉、賜我一人、今日坐於我位、俾我目擊、
亞多尼雅賓客、恐懼而起、各行其途、
亞多尼雅畏所羅門、亦起、往執壇角、
或告所羅門曰、亞多尼雅畏王、執壇角曰、所羅門王、今日當與我誓、不以刃殺其僕、
所羅門曰、如其爲善人、則彼之一髮、不隕於地、如其作惡、則必死亡、
所羅門王遣人自壇攜之下、至則拜王、所羅門謂之曰、可歸爾家、