屆八日、摩西召亞倫及其子、曁以色列長老、
告亞倫曰、取牡犢一、爲贖罪之祭、牡綿羊一、爲燔祭、純全無疵、獻於耶和華、
且命以色列人、取牡山羊一、爲贖罪之祭、取一歲之犢一、羔一、純全無疵、以爲燔祭、
亦取牡牛一、牡綿羊一、爲酬恩之祭、獻於耶和華、又取和油之細麪、以爲素祭、蓋今日耶和華必顯見於爾、
民攜摩西所命之品、至會幕前、會衆進而立於耶和華前、
摩西曰、此乃耶和華所命、爾當行之、致其榮光顯著於爾、
又告亞倫曰、當近於壇、獻汝贖罪之祭、及燔祭、爲爾及民贖罪、亦獻民之禮物、爲之贖罪、循耶和華所命、
亞倫遂近於壇、宰爲己贖罪之犢、
其子奉血、亞倫以指染之、釁於壇角、傾餘血於壇基、
贖罪祭牲之脂、及左右腎、肝網、焚之於壇、遵耶和華所諭摩西之命、
其肉與皮、焚於營外、
旣而宰燔祭之牲、其子奉血、亞倫沃於壇四周、
復奉燔祭臠切之肉、及首、亞倫焚之於壇、
洗臟及腿、焚之於壇、在燔祭之上、
亞倫奉民之祭品、取爲民贖罪之山羊、宰之以獻、爲贖罪祭、如前之獻犢然、
奉牲爲燔祭、循例而獻、
晨獻燔祭而外、亦奉素祭、取其一撮、焚之於壇、
宰牡牛與牡羊、爲民作酬恩祭、其子奉血、亞倫沃於壇四周、
取牛羊之脂、及羊尾、蓋臟之脂、左右腎與肝網、
置脂於腔、焚脂於壇、
腔及右腿、亞倫搖於耶和華前、以爲搖祭、循摩西所命、
亞倫舉手祝民、獻贖罪祭、燔祭、酬恩祭旣畢、乃下、
摩西亞倫入會幕、出而祝民、耶和華之榮光顯見、爲民目擊、
火自耶和華前而出、焚壇上之燔祭與脂、民見之、懽呼俯伏、