昔上帝以諸先知、多次多方諭列祖、
今值季世、以其子諭我儕、卽所立爲萬有之嗣、並由之而造諸世者、
彼爲上帝榮之光華、質之眞像、且以有能之言、持載萬有、旣潔衆罪、則坐於皇皇在上者之右、
超越於天使、以其所得之名尊於彼也、
蓋上帝曾向何天使云、爾乃我子、今日生爾、又云、我將爲其父、彼將爲我子、
其使冢子入世時、則曰、上帝之使、皆當拜之、
言及天使、則曰、上帝令其使爲風、其役爲火燄、
惟言及其子、則曰、上帝歟、爾之位爰及世世、爾之國柄、乃正直之柄也、
爾好義惡惡、故上帝卽爾之上帝、以喜樂之膏膏爾、超越爾侶、
又曰、主歟、爾元始奠地之基、諸天乃爾手之工、
天地必亡、惟爾恆存、彼皆如衣而漸舊、
爾將卷之如袍、彼若衣而更易、惟爾依然、爾年無盡、
上帝曾向何天使云、爾坐我右、俟我使爾敵爲爾足几、
天使非皆服役之神、奉遣以事蒙救者乎、