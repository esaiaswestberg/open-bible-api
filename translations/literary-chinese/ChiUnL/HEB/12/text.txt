旣有若許之證者、雲集圍我、則宜釋諸重負與糾纏之罪、以恆忍而趨我前程、
瞻望耶穌、卽我信之始終、彼爲陳於其前之樂、忍受十架、輕視恥辱、今得坐於上帝右、
其忍受惡人如此之橫逆、爾宜念之、免致疲倦喪志、
爾攻罪惡、尚未捍禦至於流血、
又忘勸爾之言、如諭子曰、吾子乎、主懲爾、勿輕視、受其譴、勿喪志、
蓋主所愛者懲之、所納諸子扑之、
爾之所忍乃爲受懲、上帝待爾如子矣、焉有子而父不懲之者乎、
夫懲衆所共也、而爾無之、則爲私生、而非子矣、
且我生身之父懲我、我尚敬之、況諸神之父、不更宜服之以得生乎、
彼乃暫依己意而懲、惟此則爲我之益、使我與其聖也、
凡懲之之時、似非樂、而爲憂、後則由懲生練、而結和平之果、卽義也、
故手垂膝痿者、宜起之、
爲爾足直其徑、免跛者偏離、寧使之愈焉、○
宜務和平及清潔於衆、蓋非清潔、無人得見主也、
愼之哉、恐有失上帝恩者、恐有苦根發萌以擾爾、致衆玷汚、
恐有淫亂者、或輕侮如以掃者、爲一餔啜、而鬻長子之分、
爾知其後欲承祝、雖哭泣以求、終亦見棄、蓋不得改悔之地也、○
夫爾非至可捫火炎之山、及晦冥、昏暗、暴風、
號角之音、宣言之聲、聞者咸求勿復與言、
蓋衆不克當所命云、傍此山者、雖獸、亦必以石擊之、
且所見者可畏之甚、致摩西云、我悚懼戰慄、
爾所至者、乃錫安山維生上帝邑、在天之耶路撒冷、天軍萬數、
諸長子會咸集、卽名錄於天者、曁鞫衆之上帝、並義人得完全者之靈、
且有新約中保耶穌、與所灑之血、此血所言、較亞伯爲尤善、
語爾者愼勿拒之、蓋拒在地之傳命者、尚不得逭、況違夫自天者乎、
當時其聲震地、但今則告之曰、尚有其一、我不第震地、亦必震天、
此所言者、乃指所震必廢、如受造之物、俾不震者恆存、
故我儕旣受不震之國、則宜感恩、而以虔恭寅畏、崇事上帝、爲其所悅、
蓋我之上帝、乃焚燬之火也、