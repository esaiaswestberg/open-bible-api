故我儕當益愼所聞者、恐或遺之、
蓋由天使所言若果鞏固、凡干犯不順者、皆受義報、
拯救如此之大、我若忽之、胡能逭乎、此乃主始言之、而聞者證於我儕、
且上帝依己旨、以異兆奇蹟、及萬殊之能、並聖神之頒賜、亦共證之、○
夫我所言將來之世、上帝未令服於天使、
但有證者云、世人爲誰、爾垂念之、人子爲誰、爾眷顧之、
爾使之少遜於天使、冠之以尊榮、立之於爾手所造者之上、
使萬物服其足下、旣使萬物服之、則不遺一物不服之矣、第迄於今、我儕未見萬物服之、
惟見少遜於天使之耶穌、緣死之苦、冠以尊榮、致由上帝之恩、爲萬人死也、
蓋萬物所本所歸者、欲引衆子得榮、使救之之君、以苦難而完全、宜也、
夫聖之者與聖者、皆出於一、故稱之爲兄弟而不恥、
曰、我將宣爾名於我兄弟、頌爾於會中、
又曰、我將賴之、又曰、試觀我及上帝所賜我之衆子、
夫衆子旣屬血氣、彼亦同之、致得由死而滅秉死權者、卽魔也、
且釋夫因畏死而終身屈服者、
彼不援天使、援亞伯拉罕之裔、
故凡事宜如兄弟、得於上帝之事、爲矜恤忠信之大祭司、爲民罪作挽回之祭、
蓋己曾見試而受難、則能助凡見試者也、