爾曹旣霑主之仁澤、去諸惡慝、詭譎、僞善、媢嫉、毀謗、
宜如甫生之嬰、戀慕純而合宜之乳、使爾由之漸長、以致蒙救、
宜如甫生之嬰、戀慕純而合宜之乳、使爾由之漸長、以致蒙救、
主乃活石、爲人所棄、而上帝則選而寶之、
爾旣就之、亦如活石、築成靈室、爲聖祭司、以獻靈祭、由耶穌基督而蒙嘉納於上帝、
經云、我以所選而寶之屋隅首石、置於錫安、信之者不啟羞、
於爾信者則爲寶、於不信者、則曰、工師所棄之石、成爲屋隅首石、
且爲躓石、爲礙磐、以其背道而蹶焉、此亦豫定者也、
惟爾乃蒙選之族、王室之祭司、維聖之國、特設之民、俾彰召爾出幽暗入奇光者之德、
素非爲民、今爲上帝民、素未蒙恤、今蒙恤矣、○
愛友乎、爾若客旅、若寄居、我勸爾戒形軀之慾、卽攻爾心者也、
於異邦中宜正爾行、使素謗爾爲惡者見之、則榮上帝於眷顧之日、
爲主故、服人諸制、或在上之王、
或王所遣罰惡彰善之方伯、
蓋上帝之旨、欲以善行杜愚人無知之口、
爾得自由、勿以自由而掩惡、惟如上帝之僕、
宜敬衆人、愛兄弟、畏上帝、尊君王、○
爲僕者宜以敬畏服爾主、不惟於温良者、卽於邪僻者亦然、
緣有對上帝之良、雖受枉而忍憂、則見納矣、
爾干罪見撻而忍、何譽之有、若行善受苦而忍、此乃上帝所嘉也、
爾之見召、因基督爲爾受苦、遺範於爾、使踐其迹、
彼未干罪、口無詭譎、
見詬不反詈、受苦無厲言、乃自託於依義而鞫者、
身負我儕之罪、而懸於木、致我旣死於罪、而生於義、因彼之損傷、而爾得醫、
蓋爾素如歧路之羊、今歸爾靈之司牧監督矣、