我在上帝前、及將鞫生者死者之基督耶穌前、以其顯與其國諭爾、
宜宣道、無論得時與否、必專務之、以恆忍、訓誨、而質證、斥責、勸勉、
蓋時將至、人必不容正教、因其耳癢而徇己慾、多集厥師、
厭聞眞理、轉向虛談、
爾惟凡事節制、忍受艱苦、作宣道之工、以盡厥職、
蓋我方被灌奠、逝期至矣、
我已戰善戰、盡程途、守主道、
今而後有義冕爲我而備、義鞫之主、將於彼日賜我、不第我也、亦曁凡慕其顯著者、○
爾務速就我、
蓋底馬慕斯世而棄我、往帖撒羅尼迦、革勒士往加拉太、提多往撻馬太、
惟路加偕我、爾來則攜馬可至、蓋彼之役事、有益於我、
我已遣推基古往以弗所、
我在特羅亞加布家所留之外服、爾來攜之、並諸書、羊革者爲尤要、
銅工亞力山大多方害我、主將依其所行而報之、
爾宜愼防之、以其甚拒我言也、
我始申訴、無人助我、而皆遺我、願勿罪之、
然主左右我、剛健我、由我徧宣斯道、俾異邦皆聞之、且我得拯於獅口、
主必拯我脫諸惡行、救我入於天國、願榮歸之、爰及世世、阿們、○
問百基拉亞居拉與阿尼色弗之家安、
以拉都居哥林多、特羅非摩我留之於米利都、因病故也、
爾務於冬前就我、友布羅、布田、利奴、革老底亞、與諸兄弟、俱問爾安、
願主偕爾靈、恩偕爾曹焉、