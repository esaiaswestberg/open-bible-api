猶大王亞哈斯十二年、以拉子何細亞卽位、在撒瑪利亞爲以色列王、凡歷九年、
行耶和華所惡、第不若以色列前王之甚、
亞述王撒縵以色上而攻之、何細亞臣服之、而納貢焉、
何細亞謀叛、遣使詣埃及王梭、不納歲貢於亞述王、如前所爲、亞述王知之、遂禁錮之、而囚於獄、
侵其全地、往撒瑪利亞、圍之三年、
何細亞九年、亞述王取撒瑪利亞、徙以色列人至亞述、置於哈臘與歌散之哈博河濱、及瑪代諸邑、
此因以色列人獲罪於其上帝耶和華、卽導之出埃及、脫於埃及王法老手者、彼乃寅畏他神、
循耶和華於以色列人前、所逐異族之例、及以色列諸王所立之例、
以色列人私行不正之事、背逆其上帝耶和華、於其諸邑、自戍樓至堅城、建築崇邱、
在山岡之上、綠樹之下、立柱像與木偶、
焚香於諸崇邱、效耶和華於其前所逐之異族、行諸惡事、激耶和華之怒、
崇事偶像、卽耶和華所言不可爲者、
耶和華藉諸先知先見、戒以色列與猶大人曰、當轉離爾之惡途、守我誡命典章、循我所命爾列祖、及藉我僕衆先知授爾之法、
惟彼弗聽、強項不馴、如其不信厥上帝耶和華之列祖、
違棄上帝之典章、及與其列祖所立之約、並戒之之言、從虛無而變爲虛妄、效四周異邦、卽耶和華所命勿效之者、
違棄其上帝耶和華一切誡命、鑄二犢像、製造木偶、崇拜天象、奉事巴力、
使其子女經火、用卜筮邪術、自鬻而行耶和華所惡、以激其怒、
耶和華震怒以色列人、擯於其前、惟遺猶大支派而已、
猶大亦不守其上帝耶和華之誡命、乃從以色列人所立之例、
耶和華棄以色列全族、而困苦之、付於虜者之手、擯於其前、
奪以色列離大衞家、衆乃立尼八子耶羅波安爲王、耶羅波安誘以色列人不從耶和華、使干大罪、
以色列人從耶羅波安所犯諸罪、不離棄之、
致耶和華擯以色列人於其前、如藉其僕衆先知所言、於是以色列人被虜離故土、徙於亞述、迄於今日、○
亞述王自巴比倫、古他、亞瓦、哈馬、西法瓦音、移人置於撒瑪利亞之邑、以代以色列人、遂據撒瑪利亞、居其諸邑、
斯衆始居於彼之時、不寅畏耶和華、耶和華使獅入其中、殺其數人、
或告亞述王曰、王所移居撒瑪利亞之族、不識斯土之神之律、故彼使獅入其中而殺之、
亞述王命曰、爾曹自其地所虜之祭司、返其一人、使居其地、以其地之神之律誨衆、
於是自撒瑪利亞被虜之祭司一人、來居伯特利、誨衆如何寅畏耶和華、
然各族之人、於其所居之邑、各爲己造神像、置於撒瑪利亞人所造崇邱之廟、
巴比倫人造疏割比訥像、古他人造匿甲像、哈馬人造亞示瑪像、
亞瓦人造匿哈與他珥他像、西法瓦音人以火焚其子女、獻於西法瓦音之神、亞得米勒與亞拿米勒、
斯衆乃寅畏耶和華、亦從其中簡立祭司、以司崇邱、爲之獻祭於崇邱之廟、
如是、斯衆寅畏耶和華、又事己神、循其所自徙諸族之例、
至今尚循往例、不誠畏耶和華、不循己之典章律例、不遵耶和華所命雅各後裔之法律誡命、夫雅各、昔耶和華名之曰以色列、
耶和華與其後裔立約、誡之曰、勿寅畏他神、勿崇拜、勿奉事、勿祭祀、
惟以大能奮臂、導爾出埃及之耶和華、爾當寅畏崇拜、而祭祀之、
恆守其爲爾所錄之典章律例、法度誡命、而遵行之、勿寅畏他神、
勿忘我與爾所立之約、勿寅畏他神、
惟寅畏爾之上帝耶和華、彼必拯爾脫於諸敵之手、
惟彼不聽、仍循往例、
如是、斯族寅畏耶和華、又奉事其雕像、其子與孫亦若是、厥祖所行、彼亦效之、迄於今日、