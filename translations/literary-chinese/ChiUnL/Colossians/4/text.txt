主宜以公平待僕、知在天爾亦有主也、○
祈禱惟恆、於此儆醒而感謝、
且爲我儕祈禱、俾上帝闢道之門、得言基督之奧祕、我爲此而受縲絏也、
令我闡發之、如所當言、
爾於外人、當以智而行、光陰是惜、
言惟温和、如調以鹽、則知所以應對人矣、○
凡我之事、推基古將告爾、彼乃可愛之兄弟、於主爲忠信之役、與我同爲僕者、
緣此、我遣之就爾、俾知我事、且慰爾心、
並偕阿尼西母、彼乃忠信可愛之兄弟、爾之同儕也、二人將以斯地之事、悉告於爾、○
我同囚之亞里達古、及巴拿巴之甥馬可、俱問爾安、論此馬可、爾已受命、彼若就爾、當接納之、
並有耶數、又名猶士都者、亦問爾安、是皆受割者、惟此三人爲上帝國與我同勞、而慰我心焉、
爾之同儕、基督耶穌之僕以巴弗、問爾安、彼恆爲爾竭力祈禱、使爾樹立成全、得悉上帝之旨、
彼爲爾曹、及在老底嘉希拉波立之衆、厥勞甚多、我可爲之證也、
可愛之醫士路加、及底馬問爾安、
爾宜問在老底嘉諸兄弟、與寧法及其家中之會安、
此書旣讀於爾中、亦令讀於老底嘉之會、而爾亦讀來自老底嘉之書、
寄語亞基布、愼其所受於主之職而盡之、○
我保羅手書問爾安、宜念我之縲絏、願恩惠偕爾焉、