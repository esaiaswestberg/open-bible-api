摩西爲其外戚、米甸祭司葉忒羅牧羊、引羊至野外、迄上帝之山何烈、
耶和華之使者顯見於荊棘之火焰中、摩西視之、荊棘焚而不燬、
曰、我必轉而觀此異象、荊棘何以不燬、
耶和華上帝見摩西轉而觀之、則自荊棘中呼之曰、摩西、摩西、曰、我在此、
曰、勿前、脫屨於足、蓋爾所立之處、乃聖地也、
又曰、我乃爾祖父之上帝、卽亞伯拉罕之上帝、以撒之上帝、雅各之上帝、摩西蒙面、不敢視上帝、
耶和華曰、吾民在埃及之艱辛、我見之矣、因受督役者之酷暴而哀號、我聞之矣、彼之愁苦、我知之矣、
今我降臨、以拯之於埃及人手、導出其境、以至膏腴寬廣、流乳與蜜之地、卽迦南人、赫人、亞摩利人、比利洗人、希未人、耶布斯人之境、
以色列人之哀號、達於我前、埃及人之虐遇、我亦鑒之、
爾來、我遣爾詣法老、導吾民以色列人出埃及、
摩西對上帝曰、我何人斯、得詣法老、而導以色列人出埃及乎、
曰、我必偕爾、旣導民出埃及、爾曹必於是山崇事上帝、以此爲我遣爾之徵、○
摩西曰、我至以色列族、告曰、爾祖之上帝遣我就爾、彼若詰我其名爲何、將奚以對、
上帝曰、我乃自有、當告以色列族曰、自有者遣我就爾、
又曰、亦告以色列族曰、遣我就爾者爲耶和華、乃爾祖之上帝、卽亞伯拉罕之上帝、以撒之上帝、雅各之上帝、耶和華乃我恆久之名、歷世爲誌、
爾往集以色列長老、而告之曰、耶和華爾祖之上帝、卽亞伯拉罕之上帝、以撒之上帝、雅各之上帝、顯見於我、曰、我臨涖爾、鑒爾於埃及所遇者、
我已言之、必導爾出埃及之苦、至流乳與蜜之地、卽迦南人、赫人、亞摩利人、比利洗人、希未人、耶布斯人之境、
以色列長老必從爾言、爾與彼見埃及王、語之曰、希伯來人之上帝耶和華臨我、請爾許我詣野、歷程三日、以祭我上帝耶和華、
然我知雖施大能之手、埃及王亦必不容汝往、
我將伸手、行諸異蹟於埃及以擊之、後則使爾往、
我將俾斯民沾恩於埃及人、爾行時、不令徒手而去、
諸婦必向其鄰、及寓於其家之女、索金飾銀飾與衣服、以裝爾之子女、奪取埃及人之財物、