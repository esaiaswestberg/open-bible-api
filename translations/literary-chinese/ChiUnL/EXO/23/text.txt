勿播虛言、勿與惡人聯合、以爲妄證、
勿從衆以行惡、遇訟作證、勿狥衆以反正、
貧者有訟、勿偏袒之、○
如遇仇之牛驢迷路、牽而歸之、
見憾汝者之驢、伏於重負之下、勿遺棄之、必助其人解之、○
貧者有訟、勿枉斷、
遠諸虛僞、勿殺不辜、勿戮義人、蓋我不以惡人爲義、
勿受賄、蓋賄使明者目盲、義者詞屈、
勿虐旅人、蓋爾曹旅於埃及、悉彼旅情、○
六年間、耕種田畝、斂其所產、
越至七年、使之休息、留爲閒田、以食民之貧者、餘任野獸食之、葡萄園橄欖園亦然、
六日間、宜操作、至七日、則安息、使爾牛驢休息、婢子賓旅、得以暢適、
凡我所諭、宜愼守之、他神之名、毋言及、毋口誦、○
每歲守節凡三、以奉事我、
亞筆月爾出埃及、屆期、必守除酵節、七日食無酵餅、如我所命、覲我者毋徒手、
於力田得其初實之季、守穫稼節、於歲暮斂厥田穀之季、守收藏節、
爾之丁男、每歲三覲主耶和華、○
獻我祭牲之血、勿與酵餅共獻、其脂勿留於明日、
爾土所出之初實、必薦於爾上帝耶和華之室、烹山羊羔、勿用其母之乳、○
我將遣使於爾前、護爾於道途、導爾至我所備之處、
爾當愼之、聽從其命、勿干厥怒、彼不宥爾愆、蓋我名在彼、
爾誠聽從其言、行我所諭、我則爲敵爾者之敵、爲仇爾者之仇、
我使先爾、導爾入亞摩利人、赫人、比利洗人、迦南人、希未人、耶布斯人之地、我必翦滅其衆、
勿拜跪其神、勿崇奉之、勿傚其所爲、當傾其神像、碎其柱像、
宜奉事爾之上帝耶和華、則必祚爾飲食、除爾疾病、
境內無墮胎者、無不姙者、我亦使爾終其天年、
我在爾前、發我威烈、於爾所至、潰亂其民、使敵背爾而逃、
必遣大蜂起於爾前、以驅希未人、迦南人、赫人、
惟一年中、不盡逐之、免土地荒蕪、野獸孳生而害爾、
我漸逐之、待爾昌熾、以承斯土、
將定爾境、自紅海至非利士海、自曠野至大河、斯土之民、將付爾手、逐於爾前、
毋與其人其神立約、
毋容其居爾土、恐使爾獲罪於我、若奉其神、必爲爾之坎阱、