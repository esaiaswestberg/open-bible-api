或告約押曰、王緣押沙龍哭而哀、
民聞王爲子憂、故是日奏凱、轉爲悲哀、
當日民私歸邑、如戰敗者、含羞而退、
王掩面、大聲呼曰、我子押沙龍、押沙龍我子、我子、
約押入宮覲王曰、今日爾僕拯爾、及爾后妃子女之命、爾乃使之赧顏、
惡爾者、爾反愛之、愛爾者、爾反惡之、今日明示、牧伯臣僕、於爾無足介意、我知若押沙龍生存、而我儕咸死、爾乃懽悅矣、
今爾當起而出、以言慰藉爾僕、否則我指耶和華而誓、今夕必無一人偕爾、此禍較爾自幼所遭者尤甚、
王遂起、坐於邑門、有告民曰、王坐邑門、民遂覲王、○
以色列族旣遁歸幕、諸支派之民相爭曰、王拯我於敵手、又援我於非利士人手、今避押沙龍、出亡於外、
我膏押沙龍以治我、今亡於陳、爾曹何不出言、以請王歸、○
大衞王遣人見祭司撒督亞比亞他曰、當告猶大長老云、以色列衆所言請王返宮、傳聞於王、爾何居後、
爾乃我之昆弟骨肉、則請王歸、何居人後、
亦告亞瑪撒曰、爾非我之骨肉乎、如爾不代約押爲軍長、恆在我前、願上帝罰我維倍、
於是猶大衆如懷一心、遣使告王曰、請王及臣僕偕歸、
王乃歸、至約但、猶大人至吉甲以迎王、欲導之濟河、○
巴戶琳之便雅憫人基拉子示每、急與猶大人偕下、迎大衞王、
有便雅憫人一千、與掃羅家僕洗巴、及其子十五人、僕二十人從之、涉約但以迎王、
有舟往還濟王眷聚、隨王所欲、王將濟時、基拉子示每伏於王前、
曰、我主勿罪我、當我主我王出耶路撒冷時、僕所行悖逆之事、祈勿念之、勿介於懷、
僕自知干罪、故今日約瑟家中、我至獨先、以迎我主我王、
洗魯雅子亞比篩曰、耶和華之受膏者、示每詛之、可不致之死乎、
大衞曰、洗魯雅子、我與爾曹何與、使爾今日敵我、我豈不知今日我爲以色列王、詎可在以色列中、致人於死乎、
遂語示每曰、爾必不死、加之以誓、○
掃羅孫米非波設亦來迎王、自王出亡、及王安歸、不治其足、不理其鬚、不澣其衣、
至耶路撒冷迎王、王曰、米非波設、不與我同行、曷故、
對曰、我主我王、爾僕跛足、意欲備驢乘之、與王同行、而我僕欺我、
且謗爾僕於我主我王前、惟我主我王如上帝之使、依爾所視爲善者行之、
蓋我祖全家、於我主我王前、咸如死者、然爾使僕列於同席者中、我尚有何理、可籲於王、
王曰、何復言爾事乎、我命爾與洗巴、均分田畝、
米非波設曰、我主我王旣安然還宮、任其悉取可也、○
基列人巴西萊自羅基琳至、偕王而行、送之濟約但、
巴西萊老邁、年已八十、其家巨富、王在瑪哈念時、嘗以所需供王、
王謂巴西萊曰、與我偕往、我在耶路撒冷、以贍養爾、
巴西萊曰、我生存之日、尚有幾何、可偕王上耶路撒冷乎、
今僕年八十、所食所飲、豈能知其味、辨其美惡乎、男女謳歌、豈能聞其聲乎、何爲累我主我王、
僕第偕王濟約但、何必加我若是之賞賚乎、
容僕旋歸、死於故邑、在我父母墓側、爾僕金罕在此、請准其與我主我王偕濟、依爾所視爲善者待之、
王曰、金罕必與我偕往、我依爾所視爲善者待之、爾有所求、我必爲爾行之、
於是民衆濟約但、王亦濟、王與巴西萊接吻、爲之祝嘏、巴西萊遂歸故土、○
王旣濟、至吉甲、金罕偕行、猶大民衆、及以色列民之半送之、
以色列衆來見王曰、我之昆弟猶大人、何爲私導王、與眷聚及僕從、濟約但河、
猶大人曰、王與我同宗、何因此事而怒、我豈食王祿、王豈有所餽於我乎、
以色列人曰、我儕於王、分有其十、與大衞之情誼、較爾尤深、爾導我王歸、曷藐視我、不先與我議乎、然猶大人之言、較以色列人尤厲、