大衞核其所偕之民、立千夫長、百夫長以率之、
大衞遣民出戰、分之爲三、以一委約押、以一委洗魯雅子、約押弟亞比篩、以一委迦特人以太、王曰、我亦必與爾偕往、
民曰、爾不可往、如我逃遁、敵不以我爲意、死亡者半、敵亦不以爲意、惟爾一人、可當我萬、爾自城助我尤善、
王曰、爾所視爲善者、我必行之、王乃立於門側、民衆或百或千、分隊而出、
王命約押亞比篩以太曰、爾緣我故、寬待少者押沙龍、王爲押沙龍囑諸將、民悉聞之、
於是民出至田、以迎以色列衆、戰於以法蓮林、
以色列衆敗於大衞僕從之前、是日被戮者衆、計有二萬、
因其戰鬬四方散布、死於林者、較死於刃者尤多、
押沙龍偶與大衞之僕相遇、乘騾過於大橡繁枝之下、其首爲樹所絓、懸於空際、騾逸而去、
或見之、告約押曰、我見押沙龍懸於橡樹、
約押曰、爾旣見之、何不擊之隕地、若然、我以十金與紳予爾、
曰、雖獲千金、我不伸手擊王之子、我儕聞王囑爾、與亞比篩以太曰、愼勿加害少者押沙龍、
如我妄害其命、無事隱於王、而爾亦必敵我、
約押曰、我不可與爾遲延、遂執三戈而往、時、押沙龍懸於橡樹、氣猶未絕、則刺其胸、
爲約押執兵之少者十人、環攻押沙龍而斃之、
約押吹角止衆、民乃旋返、不追以色列族、
擲押沙龍尸於林中巨阱、壘石其上、成爲大阜、以色列衆遁歸己幕、
押沙龍存時、嘗曰、我無遺子、以傳我名、故在王谷建柱、稱以己名、至於今日、稱爲押沙龍碑、○
撒督子亞希瑪斯曰、請容我趨、以耶和華伸寃之音信報王、
約押曰、今日勿報音信、他日可也、王子旣死、今日不可報音信也、
約押謂古示人曰、爾往、以所見者告王、古示人跪拜約押而趨、
撒督子亞希瑪斯復請曰、無論如何、容我隨古示人後、約押曰、我子歟、爾報音信、必不獲賞、疾趨何爲、
曰、無論如何、我必趨之、曰、趨哉、亞希瑪斯乃趨、道經平原、越古示人、○
大衞坐城兩門之間、守望者登樓巔、舉目望見一人獨趨、
呼而告王、王曰、若惟一人來、必報音信、其人趨而漸近、
守望者又見一人趨、告閽者曰、又有一人獨趨、王曰、彼亦報音信者也、
守望者曰、我視在前者、其趨之勢、如撒督子亞希瑪斯然、王曰、彼善人也、必報嘉音、
亞希瑪斯至、呼王曰安、伏地而拜、曰、爾之上帝耶和華、宜頌美焉、以舉手攻我主我王者付與矣、
王曰、少者押沙龍安否、亞希瑪斯曰、約押遣王之僕時、我見衆大喧譁、不知何故、
王曰、且退、侍於側、乃退而立、
古示人至、曰、有音信報於我主我王、今日耶和華已伸爾寃於凡攻爾者、
王曰、少者押沙龍安否、古示人曰、願我主我王之敵、及凡起而害爾者、咸如彼少者、
王慟甚、登門樓而哭、且行且言曰、我子押沙龍、我子、我子押沙龍、我願代爾死、押沙龍我子、我子、