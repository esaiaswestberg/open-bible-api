在彼適有匪徒、便雅憫人比基利子示巴、吹角、曰、我與大衞無與、於耶西子無業、以色列族、各歸故幕可也、
於是以色列人不從大衞、而從比基利子示巴、惟猶大人自約但至耶路撒冷、附於其王、○
大衞王至耶路撒冷、入宮、將前所留守宮之妃十人、幽於別室、供其所需、不復進御、使如嫠婦、至於死日、
王謂亞瑪撒曰、限以三日、爲我集猶大人、與爾偕至、
亞瑪撒往集猶大人、稽延逾限、
大衞謂亞比篩曰、今比基利子示巴、必將貽害、更甚於押沙龍、當率爾主之僕、追襲其後、免其入於堅城、得以避我、
約押之卒、與基利提人、比利提人、及衆勇士從之、咸出耶路撒冷、追襲比基利子示巴、
至基遍之大磐、亞瑪撒來迓、約押身衣戎衣、腰束以帶、中挾刃、藏於鞘、行時刃墜、
約押謂亞瑪撒曰、吾兄安乎、乃以右手握其鬚、欲與接吻、
亞瑪撒不防約押手中之刃、約押刺其腹、腸流於地、不再擊而卽斃、約押與弟亞比篩、追襲比基利子示巴、
約押軍中、有少者一人立於尸旁曰、凡悅約押、爲大衞者、其從約押、
時、亞瑪撒仆於途間、臥於血中、少者見民至此而立、卽移其尸、自大道至田間、掩之以衣、
旣自大道移尸、民衆遂從約押、追襲比基利子示巴、
約押徧行以色列諸支派、至伯瑪迦之亞比拉、及比利人所、其人咸集相從、
遂至、圍示巴於伯瑪迦之亞比拉、附城築壘、陷其牆垣、欲傾圮之、
有一哲婦自邑呼曰、聽之聽之、請約押來前、吾欲與言、
旣近、婦曰、爾約押乎、曰、是也、婦曰、請聽婢言、曰、吾聽之、
婦曰、昔人有言、必問於亞比拉、乃畢其事、
我邑在以色列中、和平忠信、今爾欲滅以色列之母邑、何爲幷吞耶和華之業乎、
約押曰、我決不幷吞毀滅之、
其事非若是也、惟以法蓮山地之人、比基利子示巴、舉手攻大衞王、今獨以之付我、我卽離邑而去、婦曰、必以其首擲於城外、
婦以智慧勸衆、遂斬比基利子示巴首、擲與約押、約押吹角、衆乃離邑而散、各歸其幕、約押返耶路撒冷覲王、○
約押爲以色列軍長、耶何耶大子比拿雅、統轄基利提人、比利提人、
亞多蘭統轄工役、亞希律子約沙法爲史官、
示法爲繕寫、撒督與亞比亞他爲祭司、
睚珥人以拉爲大衞之相、