勿議人、免見議、
爾以何議議人、則見議亦如是、爾以何度度人、則見度亦如是、
胡爲視爾兄弟目中有草芥、而不覺己目中有梁木乎、
爾目中有梁木、何以語兄弟曰、容我去爾目中之草芥乎、
僞善者乎、先去爾目中之梁木、方可瞭然、以去兄弟目中之草芥也、○
勿以聖物予犬、勿以珍珠委豕、恐彼踐之、轉而噬爾、○
求則予爾、尋則遇之、叩門則爲爾啟之、
蓋凡求者得也、尋者遇也、叩者啟也、
爾中孰有子求餅而予之石、
求魚而予之蛇乎、
爾曹雖不善、尚知以嘉物予子、況爾在天之父、豈不更如此以嘉物予求之者乎、
凡欲人如何施諸己、亦宜如是施諸人、此卽律法與先知也、○
當入窄門、蓋引而之亡者、其門也闊、其路也寬、入之者衆、
引而之生者、其門也窄、其路也狹、得之者寡、○
謹防僞先知、其就爾也、外飾若羊、內則貪狼、
是可因其果識之、荊棘中豈摘葡萄乎、蒺藜中豈採無花果乎、
善樹結善果、惡樹結惡果、
善樹不能結惡果、惡樹不能結善果、
凡不結善果者、卽斫之、委於火、
故因其果而識之、
凡稱我曰、主也主也者、未必盡入天國、惟遵我父之旨者而已、
彼日、多人將語我云、主也、主也、我非以爾名宣道、以爾名逐鬼、以爾名廣行異能乎、
我將告之曰、我未嘗識爾、作不法者其去我、
凡聞我言而行之者、譬諸智人、建屋磐上、
雨降潦行、風吹衝屋、而不傾覆、因基磐上也、
凡聞我言而不行者、譬諸愚人、建屋沙上、
雨降潦行、風吹撞屋、遂以傾覆、且傾覆者大也、○
耶穌言竟、衆奇其訓、
以其訓人若操權者、非若士子也、