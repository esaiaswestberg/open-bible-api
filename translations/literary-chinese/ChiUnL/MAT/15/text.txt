時、有法利賽人士子、自耶路撒冷來、就耶穌曰、
爾之門徒、何犯古人遺傳、不盥手而食乎、
曰、爾何因爾遺傳、犯上帝誡乎、
蓋上帝曰、敬爾父母、又曰、詈父母者、必死之、
惟爾則曰、若人謂父母云、我所當奉於爾者、已獻於上帝矣、
遂可不敬父母、是爾以爾遺傳、廢上帝誡也、
僞善者乎、以賽亞豫言指爾者、誠是也、
曰、斯民以口尊我、而心則遠我、
其拜我徒然、以所教者、乃人所命也、
遂召衆語之曰、爾宜聽而悟也、
非入諸口者汚人、惟出諸口者汚人耳、
門徒就之曰、法利賽人聞斯言而慍、爾知之乎、
曰、凡植物非我天父所植者、將拔之、
姑聽之、彼乃瞽而導者、以瞽導瞽、二者皆陷於坑矣、
彼得曰、斯喻明以教我、
曰、爾曹猶未悟乎、
豈不知入口者運於腹、而遺於廁乎、
惟出諸口者由心而發、斯汚人也、
蓋惡念、兇殺、淫亂、苟合、盜竊、妄證、訕謗、
皆由心而發、斯乃汚人、但未盥手而食、不汚人也、○
耶穌去彼、適推羅西頓境、
有迦南婦出境、呼曰、主、大衞之裔、矜恤我、我女患鬼苦甚、
耶穌不答、其徒至曰、婦呼於後、請遣之、
曰、我奉使但爲以色列家之亡羊而已、
婦進而拜曰、主、助我、
曰、取兒曹餅投狗、非宜也、
婦曰、主、然、狗亦食其主案下遺屑耳、
曰、婦乎、爾信大矣、如爾願成之、自是女愈、○
耶穌去彼、至加利利海濱、登山而坐、
羣衆就之、攜跛者、瞽者、瘖者、殘者、及諸病者、置其足前、遂醫之、
衆見瘖者言、殘者痊、跛者行、瞽者明、則奇之、歸榮以色列之上帝、○
耶穌召其徒曰、我憫斯衆、已偕我三日而無食、我不欲使之飢而去、恐途中困憊也、
門徒曰、在野安得若許之餅、以飽斯衆耶、
耶穌曰、爾有餅幾何、曰、七、及數小魚耳、
遂命衆席地而坐、
取七餅與魚、祝謝而擘之、以予門徒、門徒予衆、
皆食而飽、拾其屑、盈七籃、
食者、婦孺而外、四千人焉、
耶穌散衆、登舟、入馬加丹境、