維時、耶穌語衆及門徒曰、
士子法利賽人居摩西位、
故凡所命爾者、悉行而守之、但勿效其所爲、以其言而不行也、
彼以重且難負之任、縛置人肩、己則一指弗動也、
其所行者、皆欲見於人而爲之、闊其佩經、大其衣緣、
好筵間首位、會堂高座、
受祝於市、人稱之曰夫子、
然爾勿受夫子之稱、蓋爾師惟一、爾曹皆兄弟也、
勿稱在地者爲父、爾父惟一、卽在天者、
亦勿受師尊之稱、爾師尊惟一、卽基督、
爾中大者、當爲爾役、
自高者將卑之、自卑者將高之、○
禍哉、爾僞善之士子、與法利賽人乎、
以爾閉天國於人前、己不入之、將入者爾亦不許也、○
禍哉、爾僞善之士子、與法利賽人乎、以爾周行水陸、使一人進教、旣進矣、乃使爲地獄之人、較倍於爾也、○
禍哉、爾瞽而導者乎、每曰、人指殿而誓、無事也、惟指殿之金而誓、則當償之、
愚而瞽者歟、孰爲大、金乎、抑使金成聖之殿乎、
爾又云、人指壇而誓、無事也、惟指壇上禮物而誓、則當償之、
瞽者歟、孰爲大、禮物乎、抑使禮物成聖之壇乎、
故指壇而誓、是指壇及在其上者而誓也、
指殿而誓、是指殿及居其中者而誓也、
指天而誓、是指上帝座、及坐其上者而誓也、○
禍哉、爾僞善之士子、與法利賽人乎、以爾於薄荷、茴香、馬芹、十輸其一、而於律之尤重者、若義與慈與信、則遺之、此乃爾所當行、而彼亦不可遺也、
瞽而導者乎、蚋則濾之、駝則吞之、○
禍哉、爾僞善之士子、與法利賽人乎、以爾潔杯盤之外、而內充以刼奪邪侈也、
瞽目之法利賽人乎、先潔杯盤之內、則其外亦潔矣、○
禍哉、爾僞善之士子、與法利賽人乎、爾似粉堊之塋、外見爲美、內則死骸諸穢充之矣、
如是、爾以義外見於人、內則僞善不法充之矣、○
禍哉、爾僞善之士子、與法利賽人乎、以爾建先知之塋、飾義人之墓、
每曰、若我在我列祖時、必不與流先知之血、
如是、爾自證爲殺先知者之裔矣、
其盈爾祖之量哉、
蛇乎、蝮類歟、安能逭地獄之刑乎、
是以我遣先知哲人士子就爾、見殺者有之、釘十架者有之、鞭於會堂、由此邑逐於彼邑者亦有之、
致世間所流義人之血、悉歸於爾、卽自義人亞伯之血、至爾所殺於殿壇間、巴拉加子撒迦利亞之血、
我誠語汝、此事悉歸斯世也、○
耶路撒冷歟、耶路撒冷歟、殺先知石擊使於爾者乎、我欲集爾赤子、似牝鷄集雛翼下者屢矣、而爾不欲也、
爾室爲墟、遺諸爾矣、
我語汝、今而後、爾不見我、迨爾云、奉主名而來者、宜頌也、