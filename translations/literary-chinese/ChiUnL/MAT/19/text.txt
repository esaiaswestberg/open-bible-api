耶穌言竟、去加利利、至猶太境、約但河外、
羣衆從之、醫其病者、
有法利賽人來試之曰、不論何故、出妻可乎、
耶穌曰、自始造者、造男與女、
曰、緣此、人必離父母、膠漆其妻、成爲一體、此經爾未讀乎、
如是、不復爲二、乃一體矣、故上帝所耦者、人不可分之、
曰、然則摩西命予離書出之、何也、
曰、摩西以爾心頑、許爾出妻、但元始不然、
且吾語汝、非以姦故、出妻而他娶者、淫也、娶所出者、亦淫也、
門徒曰、人於妻如此、寧勿娶、
曰、斯言非盡人能納、惟稟賦者能之、
蓋有生而閹者、有被人閹者、亦有爲天國自閹者、斯言能納者納之、○
時、有攜孩提詣耶穌、欲其按手祈禱、門徒責之、
耶穌曰、容孩提就我、勿禁之、蓋屬天國者、乃如是人也、
遂手按之而去、○
有少者就之曰、師乎、我當行何善、以獲永生、
曰、胡爲以善問我、善者一而已矣、爾欲入生、則當守誡、
曰、何誡乎、耶穌曰、勿殺、勿淫、勿竊、勿妄證、
敬爾父母、愛鄰如己、
少者曰、凡此、我嘗守之矣、尚有何缺乎、
耶穌曰、爾欲爲完人、往售所有以濟貧、則將有財於天、且來從我、
少者聞之、愀然而去、貲厚故也、○
耶穌謂其徒曰、我誠語汝、富者入天國、難矣哉、
我又語汝、駝穿鍼孔、較富者入上帝國猶易也、
門徒聞之、訝甚、曰、然則誰能得救乎、
耶穌目之曰、人則不能、上帝無不能也、
彼得曰、我儕已舍一切以從爾、將何得歟、
耶穌曰、我誠語汝、爾曹從我者、及復興之際、人子坐其榮位、爾亦坐十二位、鞫以色列十二支矣、
凡爲我名、舍屋宇、兄弟、姊妹、父母、子女、田疇者、將受百倍、而承永生、
然多有先者將爲後、後者將爲先也、