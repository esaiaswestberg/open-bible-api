安息日甫竟、七日之首日昧爽、抹大拉之馬利亞、及他馬利亞、來觀其塋、
地大震、主之使自天而下、轉移其石而坐之、
其容如電、衣白如雪、
守者恐懼、戰慄若死、
使者謂婦曰、勿懼、我知爾尋釘十架之耶穌、
彼不在此、已如其言而起矣、爾來觀主臥處、
速往告其徒、彼自死而起、先爾往加利利、在彼必見之、我已告爾矣、
婦急離墓、懼且大喜、趨報門徒、
耶穌遇之曰、願爾安、婦前抱其足、拜之、
耶穌曰、勿懼、往報我兄弟、使適加利利、在彼必見我焉、○
婦去時、守卒入城、以所歷之事、報祭司諸長、
遂與長老集議、予卒多金、
曰、爾可云、我眠時、其徒夜來竊之、
倘聞於方伯、我則勸之、俾爾無虞、
卒受金、如所囑而行、此言徧揚猶太人中、至於今日、○
十一門徒往加利利、至耶穌所言之山、
旣見、則拜之、然猶有疑者、
耶穌前語之曰、在天在地之權、悉予我矣、
爾往招萬民爲徒、施之以洗、俾歸父子聖神之名、
教之守我所命者、且我恆偕爾、迄於世末焉、