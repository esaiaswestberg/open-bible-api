耶和華曰、我必起肅殺之風、以擊巴比倫、及立加米居民、
遣外邦人往巴比倫以簸之、空虛其境、其遘難之日、敵必環而攻之、
射者當挽厥弓、射彼之挽弓者、及擐甲而立者、勿顧惜其少者、必盡滅其軍旅、
彼必見戮、仆於迦勒底地、被刺仆於其衢、
以色列與猶大、雖逆以色列之聖者、罪盈四境、萬軍之耶和華、彼之上帝、仍未棄之、
當自巴比倫逃出、各救己生、毋因其罪而見絕、斯乃耶和華復仇之期、必報之也、
巴比倫曾爲金杯、在耶和華手、用使天下沈醉、列邦飲其酒、因之而狂、
巴比倫倏爾傾覆毀滅、當爲之號咷、取乳香以醫其痛、庶可得愈、
我儕欲醫巴比倫而不得、可去之、各歸故土、其禍滔天、上達穹蒼、
耶和華旣彰我義、其來、在錫安宣我上帝耶和華之作爲、
礪乃矢、執乃盾、耶和華感瑪代諸王之心、以其定志滅巴比倫、斯乃耶和華復仇、爲其殿宇復仇也、
樹幟以攻巴比倫城垣、堅戍守、立斥候、設伏防禦、蓋耶和華爲巴比倫居民所言者、旣定之、亦成之矣、
居於諸水之濱、富有貨財者歟、爾之末期已屆、貪婪之量已盈、
萬軍之耶和華指己而誓曰、我必使敵若蝗、充牣爾中、彼必向爾號呼、○
耶和華以其能力創造大地、以其智慧奠定寰宇、以其明哲展布諸天、
彼發厥聲、則穹蒼之水鳴動、地極之雲上騰、電隨雨作、風自庫出、
人皆冥頑無知、金匠因其雕像而羞慚、所鑄之像、乃爲虛僞、內無氣息、
悉屬虛無、惑人之工、譴責之際、俱必滅亡、
雅各之業非若是、彼造萬物、以色列爲其嗣業之族、萬軍之耶和華、乃其名也、○
爾爲我戰鬬之椎及器械、我必用爾碎諸國、毀列邦、
用爾碎馬與乘之者、
用爾碎車與駕之者、用爾碎男女老幼、用爾碎少者處女、
用爾碎牧者、與其羣羊、用爾碎農夫、與其雙牛、用爾碎方伯州牧、
耶和華曰、昔巴比倫人、曁迦勒底居民、在錫安所行之惡、我必報之、使爾目覩、○
耶和華曰、肅殺之山、毀滅全地者歟、我必敵爾、伸手擊爾、使爾自巖軫轉而下、成爲焚燬之山、
人不取爾石爲屋隅、爲基址、爾必永爲荒蕪、耶和華言之矣、
樹幟於大地、吹角於列邦、集諸族來攻之、招亞拉臘米尼亞實基拿諸國擊之、立軍長攻之、使驍騎咸上、有若陋蝗、
會集諸族、卽瑪代君王、與其方伯州牧、曁所轄之國民、以攻之、
地震動而愁慘、蓋耶和華攻巴比倫之志已定、必使其地荒蕪、無人居處、
巴比倫之武士不戰、居於保障、厥力已衰、有如婦女、第宅被焚、門楗見折、
郵人遞傳、使者相遇、報告巴比倫王、其邑四周被取、
諸津被據、蘆葦悉焚、戰士恐惶、○
萬軍之耶和華、以色列之上帝曰、巴比倫女、若禾場值踐穀之期、未幾其穡時至焉、
錫安民曰、巴比倫王尼布甲尼撒噬我毀我、棄我如空器、吞我如鱷魚、以我珍饈果腹、驅我而出、彼虐遇我、曁我骨肉、願罪歸巴比倫、耶路撒冷民曰、彼流我血、願罪歸迦勒底居民、
錫安民曰、巴比倫王尼布甲尼撒噬我毀我、棄我如空器、吞我如鱷魚、以我珍饈果腹、驅我而出、彼虐遇我、曁我骨肉、願罪歸巴比倫、耶路撒冷民曰、彼流我血、願罪歸迦勒底居民、
故耶和華曰、我必爲爾伸寃、爲爾復仇、涸其海、竭其泉、
巴比倫必成邱墟、野犬之穴、爲人駭異嗤笑、無人居處、
彼將咆哮如稚獅、怒吼若小獅、
耶和華曰、彼欲心薰灼時、我必爲之設筵、使之沈醉、長眠不醒、
我必導之下就宰所、若羔羊、牡綿羊、牡山羊然、
示沙克奚被陷乎、全地所譽者、奚被取乎、巴比倫在列邦中、奚荒蕪乎、
海水漲溢而淹巴比倫、波濤洶湧以覆之、
其邑荒蕪、成爲燥土沙漠、無人居處之地、世人不經歷之、
我必懲罰彼勒於巴比倫、出所吞者於其口、列邦不復匯之、巴比倫之城垣、必傾覆焉、○
我民歟、當出其中以自救、避耶和華之烈怒、
心毋恇怯、聞風聲於斯土、亦毋驚惶、蓋今歲必聞風聲、明年亦然、境內有強暴、民長相攻、
時日將至、我必懲罰巴比倫之雕像、使舉國抱愧、見殺者咸仆於其中、
斯時也、天地及凡所有、必因巴比倫、謳歌喜樂、殘賊者必自北方臨之、耶和華言之矣、
巴比倫曾使以色列見殺者顚仆、如是、巴比倫見殺者、亦必顚仆於其地、
惟爾免於刃者、往哉、勿立、自遠方追念耶和華、懷思耶路撒冷、
異邦人入耶和華室之聖所、我聞此辱、羞慚滿面、
耶和華曰、時日將至、我必懲罰其雕像、受傷者呻吟、遍滿其地、
耶和華曰、巴比倫雖及於天、高其城垣、俾成鞏固、我必遣殘賊者臨之、
自巴比倫有哀號之聲、自迦勒底地有大毀之聲、
蓋耶和華使巴比倫荒蕪、絕其中之譁然、敵若大水、波濤漰渤、發其喧闐之聲、
殘賊者臨於巴比倫、其武士被擒、其弓見折、蓋耶和華乃施報之上帝、必報之也、
大君王名萬軍之耶和華曰、我必使其牧伯哲人、方伯州牧、以及武士、悉皆沈醉、長眠不醒、
萬軍之耶和華曰、巴比倫寬廣之城垣、必盡傾覆、其高門必焚於火、諸民勞力歸於虛、列邦經營乃爲火、俱必困乏、○
瑪西雅孫、尼利亞子、內大臣西萊亞、於猶大王西底家四年、偕王往巴比倫時、先知耶利米有言囑之、
又以論巴比倫必遘之災、筆之於書、
耶利米語西萊亞曰、爾至巴比倫、務誦是言、
且曰、耶和華歟、爾言必滅斯土、使無居民、人畜俱泯、永爲荒蕪、
誦書旣竟、則繫書於石、投諸伯拉河中、
曰、巴比倫因耶和華所降之災、必如是沈淪、不得復起、其力憊矣、耶利米之言、至是而止、