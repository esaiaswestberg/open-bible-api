耶和華諭我曰、
人子歟、爾其面耶路撒冷、向聖所發言、對以色列地而預言、
告以色列地云、耶和華曰、我爲爾敵、必拔刃出鞘、義者惡者、絕於爾中、
旣欲絕義者惡者於爾中、我刃必出於鞘、擊凡有血氣者、自南至北、
凡有血氣者、必知我耶和華拔刃出鞘、不復韜之、
人子歟、爾其太息、腰斷痛苦而欷歔、令人目覩、
如彼問爾何爲太息、必曰、因聞音耗、其事將至、使衆心怯、手疲志餒、膝弱如水、其事將至、其言必成、主耶和華言之矣、○
耶和華諭我曰、
人子歟、當預言曰、耶和華云、有刃有刃、旣利且光、
其利便於行戮、磨光使若閃電、我儕其可喜樂乎、我子之杖、輕藐諸木、
磨礪使光、以便執用、旣利且光、付於殺戮者之手、
人子歟、爾其呼喊號咷、因刃加於我民、擊以色列牧伯、彼及我民、咸付於刃、故當拊髀、
主耶和華曰、有試鍊焉、輕藐之杖、如歸烏有、將若之何、
人子歟、爾其預言而鼓掌、使刃再三行戮、此刃卽重傷大人、入諸密室者、
我備怖人之刃、攻諸邑門、使衆心怯、增其窒礙、噫嘻、刃若閃電、其利便於行戮、
爾其集合向右、列陳向左、隨爾所向、
我亦鼓掌、以息我怒、我耶和華言之矣、○
耶和華諭我曰、
惟爾人子、當繪二途、使巴比倫王之刃由之而至、二途出於一地、又繪一手、置於向邑歧路之處、
所繪之途、一使刃至亞捫族之拉巴、一使刃至猶大之耶路撒冷堅城、
蓋巴比倫王、止於歧路卜之、搖以矢、問偶像、察牲肝、
右手得取耶路撒冷之兆、使設鎚以擊之、厥口孔張、大聲號呼、可行殺戮、發鎚攻門、築壘建臺、
惟有約誓者、以所卜爲僞、然巴比倫王必使其罪見憶、致虜其衆、○
主耶和華曰、因爾使罪見憶、愆尤昭彰、諸行顯爾之惡、爾旣見憶、必爲其手所獲、
行惡重傷之以色列君乎、爾日屆矣、罰罪之期至矣、
主耶和華曰、去其冕、脫其冠、諸事變易、卑者升之、高者降之、
我必傾覆之、至再至三、所有者歸於無有、俟當得者至、則賜之焉、○
惟爾人子、當預言云、主耶和華論亞捫人、及其侮辱之言曰、有刃出鞘、磨光殺戮、猶如閃電、以行吞滅、
維時、卜者所見虛僞、爲爾所占妄誕、使爾仆於重傷惡人之項、彼日屆矣、罰罪之期至矣、
爾其收刃入鞘、我必於爾受造之處、生長之地鞫爾、
傾我怒於爾、以我發忿之火吹及爾躬、付爾於殘忍善殺戮者之手、
爾爲燃火之薪、爾血流於斯土、爾必不復見憶、我耶和華言之矣、