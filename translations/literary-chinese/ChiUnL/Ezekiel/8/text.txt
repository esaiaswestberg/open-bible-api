六年六月五日、我坐於室、猶大長老、咸坐於前、主耶和華感我、
我瞻望之、有似人者、其狀若火、自腰以下有火、自腰以上有光、色如光華之珀、
有狀若手、伸而握余首髮、神乃舉我、至天地之間、導我於上帝異象中、至耶路撒冷殿、內院北向之門、在彼有激怒致忌之像、
亦見以色列上帝之榮光、如我在平原所見之狀然、
彼諭我曰、人子歟、爾其舉目北望、我則舉目北望、見壇門之北、有致忌之像在內、
又諭我曰、人子歟、以色列家在此所爲、爾見之乎、彼行大可惡之事、使我遠我聖所、然爾將見尤爲可惡之事、
遂導我至院門、我見其壁有隙、
彼諭我曰、人子歟、宜鑿此壁、我旣鑿之、則見有門、
曰、其入、觀彼在此所行邪惡可惡之事、
我入而觀、見有各類昆蟲、與可惡之獸、及以色列家諸偶像、繪於四壁、
有以色列家長老七十人、立於其前、撒番子雅撒尼亞亦在其中、各執香爐、香靄上騰、
彼諭我曰、人子歟、以色列家長老、各在暗中、繪像之室所行、爾見之乎、彼謂耶和華不見我、耶和華已棄斯土矣、
又諭我曰、爾將見其所行、別有大可惡之事焉、
遂導我至耶和華室、北向之門、在彼有婦同坐、爲搭模斯哀哭、
彼諭我曰、人子歟、爾見此乎、將見尤爲可惡之事、
遂導我入耶和華室內院、在耶和華殿門之內、廊與祭壇之間、約有二十五人、背耶和華殿、面東拜日、
彼諭我曰、人子歟、爾見此乎、猶大家在此行可惡之事、豈細故哉、致使斯土充斥強暴、復激我怒、置樹枝於其鼻、
故我必以怒待之、我目不顧惜之、不加矜憫、彼雖大聲呼於我耳、猶不聽之、