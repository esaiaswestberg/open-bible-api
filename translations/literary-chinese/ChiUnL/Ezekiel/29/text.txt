十年十月十二日、耶和華諭我曰、
人子歟、其面埃及王法老、及埃及四境而預言曰、
主耶和華云、埃及王法老乎、我爲爾敵、爾乃巨鱷、臥於河中、自謂河爲我有、我爲己造之、
我必以鈎貫爾之頰、使河中之魚、附於爾鱗、曳爾及附鱗之魚、俱出於河、
擲爾及爾河中之魚於野、仆於田間、不集不斂、必付爾於地之走獸、天之飛鳥、爲其所食、
埃及居民、則知我乃耶和華、蓋埃及人、爲以色列家所恃之葦杖、
彼執爾於手、爾則斷折、致傷其肩、彼倚爾時、爾則斷折、致閃其腰、
故主耶和華曰、我必使刃臨爾、絕爾人畜、
因埃及王自謂、河爲我有、乃我所造、埃及地必淒涼荒廢、則知我乃耶和華、
我乃敵爾、及爾諸河、必使埃及地荒廢淒涼、自密奪至色弗尼、延及古實界、
人足不履之、獸蹄不經之、無人居處、歷四十年、
我必使埃及地荒蕪、列於荒蕪之國、其邑毀壞、列於毀壞之邑、歷四十年、使埃及人散於異邦、分於列國、
主耶和華曰、越四十年、我必集埃及人、使離分散而至之民、
反其俘囚、俾歸巴忒羅地、乃其故土、在彼爲卑微之邦、
卽列國中之至卑者、不復振興、超越諸邦、我必減其人數、俾其不再統轄諸國、
不復爲以色列家所賴、以色列家若仰望之、必憶其罪、而知我乃主耶和華、○
二十七年正月朔、耶和華諭我曰、
人子歟、巴比倫王尼布甲尼撒、遣師以攻推羅、乃爲大役、故皆髠首破肩、而王及軍旅、未得攻推羅之犒勞、
故主耶和華曰、我必以埃及地、賜巴比倫王尼布甲尼撒、彼必虜其庶民、掠其財物、奪其所獲、以犒其軍、
彼爲我供役、我以埃及地賜之、以爲賞勞、主耶和華言之矣、○
是時、我必使以色列家萌一角、俾爾啟口於其中、彼則知我乃耶和華、