耶和華諭我曰、
人子歟、爾其預言曰、主耶和華云、爾其號咷曰、哀哉斯日、
其日伊邇、耶和華之日將屆、乃密雲之日、異邦之期、
鋒刃必臨於埃及、其人被殺而仆、古實慘怛、民衆被虜、基址傾毀、
古實、弗、路德、與雜族之人、及古巴與同盟國之衆、偕亡於刃、○
耶和華曰、扶持埃及者必蹶、埃及恃力之高傲必降、自密奪至色弗尼、俱仆於刃、主耶和華言之矣、
彼必荒蕪、列於荒蕪之國、其邑毀壞、列於毀壞之邑、
我燃火於埃及、殲滅凡助之者、彼則知我乃耶和華、
是日我必遣使駕舟、令安居之古實人震驚、加以慘怛、同於埃及遘災之日、其事伊邇、○
主耶和華曰、我必藉巴比倫王尼布甲尼撒之手、滅絕埃及之衆、
彼必率其民衆、卽列邦之強暴者、入滅斯土、拔刃以攻埃及、被殺者遍於其地、
我必涸其諸河、鬻其地於惡人之手、亦藉外人之手、荒蕪其地、滅其所有、我耶和華言之矣、○
主耶和華曰、我必毀其偶像、絕其神像於挪弗、埃及不復有君、其地震驚、我使之然、
我必荒蕪巴忒羅、燃火於瑣安、行鞫於挪、
傾我怒於訓、卽埃及之保障、滅絕挪衆、
燃火於埃及、訓民慘怛、挪邑破壞、挪弗日遭敵害、
亞文比伯實之少者、必仆於刃、邑民被虜、
我於答比匿、折埃及之軛、止其恃力之高傲、斯時日光斂曜、密雲覆邑子女被虜、
如是行鞫於埃及、彼則知我乃耶和華、○
十一年正月七日、耶和華諭我曰、
人子歟、我已折埃及王法老之肱、不裹其傷、不敷以藥、不纏以布、俾其無力執刃、
故主耶和華曰、我與埃及王法老爲敵、必折其二肱、健者傷者、今並折之、使刃墮於其手、
俾埃及人散於列國、分於異邦、
堅巴比倫王之肱、付我刃於其手、折法老之肱、使呻吟於其前、若人受重傷然、
我必輔巴比倫王之肱、使法老之肱下垂、旣以我刃付巴比倫王手、使舉而擊埃及國、則知我乃耶和華、
我必使埃及人散於列國、分於異邦、俾知我乃耶和華、