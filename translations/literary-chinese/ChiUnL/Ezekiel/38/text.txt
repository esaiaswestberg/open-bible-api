耶和華諭我曰、
人子歟、當面瑪各地之歌革、卽羅施米設土巴之君、而預言曰、
主耶和華云、羅施米設土巴之君歌革乎、我爲爾敵、
必以鈎貫爾頰、使爾旋轉、曳爾出境、及爾全軍、戰馬騎兵、悉著戎衣、成爲大隊、執干盾、揮刀劍、
波斯古實與弗偕之、咸執干戴盔、
歌篾及其衆、北極之陀迦瑪族及其衆、又有多民偕之、
爾與同集之軍、當預備之、爾爲其帥、
以色列山久爲荒蕪、惟彼庶民免於刃者、將自多國而集、安居斯土、歷年旣久、爾必奉命而入其境、
爾及有衆、與所偕之諸族、將若暴風猝至、若雲蔽覆斯土、
主耶和華曰、是日、爾心必起惡念、而設詭謀、
云、無城之地、安靖之民、無城垣、無門楗、我必往焉、
其地昔爲荒墟、今則有人居處、集自列邦、聚貨財、豢牲畜、居其高處、我必攻之、刦掠其物、
示巴底但、與他施之商旅、及其稚獅、將詰爾云、爾來欲刦奪乎、爾集斯衆、欲虜掠乎、欲攘金銀、刦牲畜、奪貨物、掠取多財乎、○
人子歟、爾對歌革預言曰、主耶和華云、我民以色列安居時、爾豈不得而知之乎、
爾自所居北極之地而來、多族偕至、咸乘馬、其數甚衆、成爲大軍、
歌革歟、爾來攻我民以色列、若雲覆地、越至末日、我必導爾伐我土地、使我因爾彰顯爲聖、列邦目覩、彼則識我、
主耶和華曰、昔我託我諸僕、以色列先知、歷年預言云、我必使爾來攻我民、所言者、非爾乎、
主耶和華曰、歌革來攻以色列地時、我怒憤烈、必發於鼻、
我以忌嫉烈怒而言曰、是日以色列地、必震動殊甚、
海魚飛鳥、野獸昆蟲、及天下億兆、必戰慄於我前、山嶽崩頹、磐巖墜落、垣墉傾圮、
主耶和華曰、我必自我諸山、召刃至而擊之、彼軍各以其刃、互相殘殺、
我必以疫與血懲之、以霪雨大雹、電火硫磺降之、及其有衆、與所偕之諸族、
我必自顯爲大爲聖、萬邦目覩、則知我乃耶和華、