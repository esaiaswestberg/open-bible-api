耶和華諭我曰、
爾人子歟、主耶和華對以色列地云、惟此末期、卽斯土四境之末期已屆、
末期至爾、我必加怒於爾、循爾行徑鞫爾、報爾所有可惡之事、
我目不顧惜爾、不加矜憫、我必報爾所行、使爾可惡之事顯於爾中、則知我乃耶和華、○
主耶和華曰、有禍將至、祗此而已、
末期旣屆、末期旣屆、醒而攻爾、今已至矣、
斯土居民乎、爲爾所定之報臨爾、其時已屆、其日伊邇、乃喧譁之日、非山上歡呼之日也、
我今速傾我怒於爾、盡洩我忿、循爾行徑鞫爾、報爾所有可惡之事、
我目不顧惜爾、不加矜憫、我必報爾所行、使爾可惡之事顯於爾中、則知擊爾者、乃我耶和華、
試觀其日已屆、爲爾所定之報至矣、杖已舒蕊、驕傲已萌芽矣、
殘暴興起、成爲罰惡之杖、彼之羣衆貨財、蕩然無存、無人爲之哀哭、
期已至、日伊邇、震怒及於斯衆、購者勿喜、售者勿憂、
售者雖尚生存、亦不復返而得所售、蓋啟示乃指衆而言、無得返者、行惡之人、不能自保生命、
彼已吹角、妥備諸事、而無人臨陳、蓋我震怒及於斯衆也、
外有鋒刃、內有疫癘饑饉、在田者必亡於鋒刃、在邑者必歿於饑饉疫癘、
其中得脫者、必在山上、若谷中之班鳩、各以其罪而哀鳴、
衆手疲憊、衆膝荏弱如水、
以麻束身、遍體戰慄、面俱慚、首盡髠、
棄銀於街衢、視金若穢物、耶和華震怒之日、金銀不能拯之、不能飫其心、果其腹、蓋爲窒礙陷罪之物也、
因其金銀美飾、而生驕侈、以之而製可惡之像、可憎之物、故我使之視爲穢物、
必使外人虜之、世間惡人掠之、而玷汚之、
我將轉面、而不顧之、彼將汚我禁地、強寇亦將入而汚之、
當作鏈索、蓋流血之罪盈於斯土、殘暴充乎其邑、
我必使異邦之極惡者至、據其第宅、強者之驕傲止息、其聖所被玷、
艱苦將至、人求平康而不得、
災禍疊加、噩耗相繼、人求啟示於先知、然法律絕於祭司、智謀絕於長老、
君王悲哀、牧伯被以淒涼、庶民之手顫動、我必循其所行而待之、依其所宜而鞫之、則知我乃耶和華、