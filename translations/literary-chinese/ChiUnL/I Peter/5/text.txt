我勸爾中諸長老、我亦同爲長老、證基督受苦、共與將顯之榮者也、
宜牧爾中上帝羣而督之、非由強、乃由願、非趨利、乃樂爲、
非主持所託、乃模範於衆、
於牧長顯著時、必得不敝之榮冕、
幼宜服長、爾曹謙以自束、互相服役、蓋上帝拒驕泰者、賜恩卑遜者、
故於上帝大能之下、爾當自卑、俾得屆期擢爾、
以凡所慮者託之、蓋彼眷顧爾也、
宜節制儆醒、爾敵乃魔、如吼獅徧行、覓可吞噬者、
宜堅於信以禦之、知爾兄弟在世、亦經此苦、
施諸恩之上帝、緣基督召爾享其永榮、俾爾於暫苦後、完全、堅固、強健、
願權勢歸之、爰及世世、阿們、○
我畧書此、由我所視爲忠信之兄弟西拉、遺爾以爲勸、且證此爲上帝眞恩、爾宜堅立其中、
在巴比倫之會、與爾共蒙選者、及吾子馬可問爾安、
宜接吻以愛、互相問安、願平康歸爾凡宗基督者、