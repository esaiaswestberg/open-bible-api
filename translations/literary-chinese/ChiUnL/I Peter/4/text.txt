基督旣以身受苦、爾亦宜以此志自衞、蓋受苦於身者、則與罪絕矣、
俾不再循人慾、惟循上帝之旨、以度餘年、
爾往時從異邦人之欲、而行邪侈、縱恣、沈湎、荒宴、般樂、及違理拜像之事、亦足矣、
彼見爾不同其流蕩無度、則異而謗之、
若輩必自陳於鞫生者死者之主、
是以福音曾宣於死者、使其身如人而受鞫、其靈依上帝而得生、○
夫萬物之終伊邇、故宜端正、節制而祈禱、
首要者、宜切心相愛、蓋愛蔽多罪、
互相接納而勿吝、
各依所受恩賜以相施、如忠信之執事、司上帝鴻恩者、
或宣道、則依上帝之詔、或役事、則依上帝所賜之能、致上帝由耶穌基督凡事受榮、願榮與權歸之、爰及世世、阿們、○
愛友乎、若遇火煉之試、勿以爲不測而奇之、
爾旣與基督之苦、當以爲樂、俾於其榮顯著時、亦可歡欣踴躍、
若爲基督名而見詬、則福矣、蓋上帝有榮之神止於爾也、
爾中勿因兇殺、盜竊、惡行、妄豫、而受苦、
惟因爲基督徒而受苦、則毋愧、乃緣此名歸榮上帝也、
蓋時至則鞫自上帝之家始、若自我儕始、彼不服從上帝福音者、其終將何如哉、
若義者僅得救、則不虔不善者、將處於何地乎、
故循上帝旨而受苦者、宜以善行、託己靈於誠信造化之主也、