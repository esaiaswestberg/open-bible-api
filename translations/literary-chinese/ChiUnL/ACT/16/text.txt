保羅至特庇、又適路司得、在彼有門徒提摩太者、猶太信婦之子、其父希利尼人也、
爲路司得以哥念諸兄弟所譽、
保羅欲攜之同往、以該處之猶太人故、爲之行割、蓋皆知其父爲希利尼人也、
遂經諸邑、以耶路撒冷使徒長老所定之命、授門徒守之、
於是諸會之信益堅、人數日增、○
經行弗呂家加拉太地、且聖神禁其宣道於亞西亞也、
至每西亞境、欲往庇推尼、耶穌之神不許、
乃越每西亞、下特羅亞、
保羅夜見異象、有馬其頓人、立而求之曰、請過馬其頓助我儕、
保羅見此異象、遂圖往馬其頓、誠以主召我儕宣福音於彼也、○
自特羅亞揚帆、徑至撒摩特喇、次日至尼亞波利、
遂適腓立比、乃馬其頓一方之首邑、羅馬新疆也、我儕居此數日、
值安息日、出邑門至河濱、知有祈禱所、乃坐、而與會集之婦女言、
有婦名呂底亞、乃推雅推喇邑人、售紫布爲業、素拜上帝者也、彼聽之、主啟其心、專嚮保羅所言、
婦舉家受洗、求我儕曰、若以我爲忠於主者、則入居我家、遂強留我儕、○
後適祈禱所、遇一婢爲卜筮之鬼所憑、以其術大利厥主、
隨保羅及我儕、呼曰、斯人乃至高上帝之僕、以拯救之道宣於爾曹、
如是者多日、保羅厭之、反身謂其鬼曰、我以耶穌基督名、命爾出彼、鬼卽出、○
婢之主見其獲利之望已失、則執保羅西拉、曳入市、見有司、
解於上憲曰、此猶太人也、大擾我邑、
宣我羅馬人不宜受不宜行之規、
羣衆起而攻之、上憲命褫其衣、杖之、
杖甚、則下之獄、命獄吏固守之、
獄吏受命、下之內獄、以木桎其足、
夜半、保羅西拉載禱載詠、頌美上帝、諸囚傾聽、
地忽大震、獄基動搖、諸門頓啟、囚之械繫盡解、
獄吏寤、見獄門啟、拔刀將自殺、意諸囚已逃也、
保羅大聲呼曰、毋自戕、我儕咸在、
獄吏索火躍入、戰慄伏於保羅西拉前、
導之出、曰、主、我當何爲而得救、
曰、信主耶穌、爾與爾家必得救矣、
遂以主道語之、及凡在其家者、
是夜是時、獄吏攜二人濯其傷、與其家人卽受洗焉、
遂延之入室、爲之具餐、旣信上帝、舉家喜甚、○
及旦、上憲遣隸曰、釋此二人、
獄吏以斯言告保羅曰、上憲遣人釋爾、今可出、安然而去、
保羅曰、我儕羅馬人也、未定罪、而於衆前扑之、且下獄、今欲私出我乎、必不可、宜自來引我出也、
隸以此言覆上憲、上憲聞其爲羅馬人、則懼、
遂來謝焉、引之出、請去其邑、
二人出獄、入呂底亞室、見兄弟而慰之、乃去、