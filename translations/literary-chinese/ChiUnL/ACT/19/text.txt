亞波羅在哥林多時、保羅經行高原、至以弗所、遇數門徒、
問之曰、爾信時已受聖神否、對曰、聖神之臨、我未嘗聞也、
曰、然則爾受之洗、何所歸耶、曰、約翰之洗、
保羅曰、約翰乃施改悔之洗、告民當信後己而來者、卽耶穌也、
衆聞之、則受洗、歸主耶穌之名、
保羅爲之按手、聖神臨之、遂言諸方言及豫言、
共約十有二人、○
保羅入會堂、毅然而言、歷三月、以上帝國之事、辯論勸誨、
有剛愎弗順者數人、當衆前詆誹此道、保羅乃去之、亦令門徒離之、日在推喇奴之學塾辯論、
如是者二年、致居亞西亞之猶太人、希利尼人、悉聞主道、
上帝假保羅手、行非常之能事、
甚有自其身取巾、或襜衣、加諸病者、病卽退、邪鬼亦出、
有猶太術士數人、於邪鬼所附者、擅呼主耶穌名、曰、我藉保羅所宣之耶穌命爾出、
行此者、有猶太祭司長士基瓦之七子、
邪鬼應之曰、我知耶穌、亦識保羅、爾曹誰也、
邪鬼所附之人、遂躍其上、勝而制之、致裸且傷、逃出其室、
居以弗所之猶太人、希利尼人、皆知之、無不恐懼、而主耶穌之名丕顯矣、
多有信者來、自承其咎、且訴其所爲、
素行異術者、多集其書、焚於衆前、計值五萬金、
主道熾昌、而獲勝、有如此者、○
此事旣竟、保羅定意經馬其頓、亞該亞、往耶路撒冷、曰、至彼後、我亦必見羅馬矣、
乃遣供事者二人、提摩太、以拉都、往馬其頓、己則暫留亞西亞、○
維時、因斯道大起騷動、
蓋有銀工底米丟者、素製亞底米銀龕、使爲此者事業增益、
乃集諸工、與之同業者曰、諸君、我儕以此業獲利、爾所知也、
惟此保羅勸導多人、使之轉移、謂人手所作者非神、不第於以弗所、亦幾徧亞西亞、爾亦聞且見之矣、
如是、不特我業危殆、爲人所輕、卽大女神亞底米之殿、亦歸烏有、且徧亞西亞、及天下所拜者、其顯赫將黜矣、
衆聞之、怒甚、呼曰、大哉、以弗所人之亞底米也、
舉邑擾攘、執保羅之同行者、馬其頓人該猶、亞里達古、同心擁入劇場、
保羅欲入見衆、門徒不許、
亞西亞官長數人、保羅友也、亦遣人勸之、勿冒險而入、
因羣衆紛亂、喧譁不一、強半不知何爲而集也、
猶太人簇擁亞力山大、或曳之出衆前、亞力山大搖手、欲自訴於民、
衆識其爲猶太人、同聲呼曰、大哉、以弗所人之亞底米也、如此者約一時、
司書撫衆曰、以弗所人乎、孰不知我邑、乃守大亞底米之殿、及自丟斯所降之像乎、
此事旣不能詰、則宜靜息、毋造次、
況此人非攘殿物、非讟我女神、而爾曳之至此耶、
若底米丟與所偕之工匠興訟、自有聽訟之期、亦有方伯、彼此質成可也、
爾曹若問他事、可於法律會堂斷之、
蓋我儕今日無故擾亂、恐因之被鞫、而無辭以解也、
言畢、則散其衆、