平旦、祭司諸長、民間長老、謀攻耶穌以死之、
繫而曳之、解於方伯彼拉多、○
時、賣師者猶大、見耶穌定罪、則悔、反其金三十於祭司諸長長老、
曰、我賣無辜者之血、有罪矣、僉曰、於我何與、爾自當之、
猶大擲金於殿、退而自縊、
祭司諸長取其金曰、此乃血值、貯庫非宜、
遂共議以其金市陶人田、以瘞賓旅、
故其田迄今稱血田焉、
乃應先知耶利米言云、彼取被估者之值三十金、卽以色列人所估者、
以市陶人田、依主所命我也、○
耶穌立方伯前、方伯問曰、爾乃猶太人王乎、耶穌曰、爾言之矣、
祭司諸長長老訟之、耶穌不答、
彼拉多曰、斯人多端證爾、爾不聞乎、
耶穌不答一詞、方伯奇甚、
屆節期、方伯例釋一囚、任衆所欲、
時、有著名之囚巴拉巴、
衆集、彼拉多曰、爾欲我孰釋耶、巴拉巴乎、抑耶穌稱基督者乎、
蓋知其因媢嫉而付耶穌也、
方伯坐於堂、其妻使謂之曰、此義人、爾勿與也、以我今夜夢中、爲之哀傷不勝焉、
祭司諸長、長老、唆衆求釋巴拉巴、而滅耶穌、
方伯謂衆曰、二人中欲我孰釋、曰、巴拉巴、
彼拉多曰、然則稱基督之耶穌、何以處之、僉曰、釘之十架、
方伯曰、彼行何惡耶、衆愈呼曰、釘之十架、
彼拉多見言之無濟、反以滋亂、遂取水、衆前盥手、曰、流此義人之血、非我罪也、爾自當之、
衆皆應曰、其血歸我、及我子孫、
遂釋巴拉巴、鞭耶穌、付之釘十架、○
時、方伯之卒、攜耶穌入署、集全營圍之、
褫其衣、衣以絳袍、
編棘冕、冠其首、置葦於右手、跪其前、而戲之曰、猶太人王安哉、
且唾之、取葦擊其首、
戲畢、褫其袍、衣以故衣、曳釘十架、○
衆出、遇一古利奈人西門、強之偕往、負耶穌之十架、
至一地、名各各他、卽髑髏處也、
以酒和膽飲之、耶穌嘗而不飲、
旣釘之十架、鬮分其衣、
坐而守之、
置標於首、書曰、猶太人之王耶穌、
有二盜同釘十架、一左一右、
過者誚之、搖首曰、
爾毀殿、三日復建之、可自救也、爾若上帝子、則自十架下矣、
祭司諸長、士子、長老、亦如是戲之曰、
彼救他人、不能自救也、彼爲以色列王、今自十架而下、我則信之、
彼恃上帝、上帝果悅之、今可拯之、蓋彼曰、我乃上帝子也、
同釘之盜、亦如是詬之、○
自午正至申初、徧地晦冥、
約申初、耶穌大聲呼曰、以利、以利、拉馬、撒巴各大尼、卽言我上帝、我上帝、何遺我也、
旁立者有人聞之曰、彼呼以利亞也、
其中一人疾趨、取海絨漬醯、束葦以飲之、
或曰、姑聽之、試觀以利亞來救之否、
耶穌復大聲而呼、氣遂絕、
殿幔自上至下裂爲二、地震、磐裂、
墓啟、旣逝之聖、其身多有復起者、
迨耶穌復生後、出墓入聖京、見於多人、
百夫長及同守耶穌者、見地震與所歷之事、懼甚、曰、此誠上帝子也、
有多婦自加利利從耶穌、而供事之者、在彼遠觀、
中有抹大拉之馬利亞、雅各約西之母馬利亞、及西庇太二子之母、○
旣暮、有富人約瑟者、來自亞利馬太、亦耶穌之徒也、
謁彼拉多、求耶穌屍、彼拉多命予之、
約瑟取屍、裹以潔枲布、
置諸己之新墓、鑿於磐者、轉大石於墓門而去、
有抹大拉之馬利亞、及他馬利亞、對塋而坐、○
翌日、卽備節之次日、祭司諸長與法利賽人集、謁彼拉多曰、
大人、我儕憶彼惑人者、生時嘗曰、三日後、我將復起、
是以請命固守其塋三日、恐其徒竊之、而以自死而起告民、則後此之謬、較甚於先矣、
彼拉多曰、爾有守兵、往盡乃心、固守之、
遂往、封石設兵、固守其塋焉、