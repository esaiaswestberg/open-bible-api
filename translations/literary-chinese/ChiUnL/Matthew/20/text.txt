天國猶家主、朝出僱工入葡萄園、
與工約、日金一錢、遣之入園、
巳初出、見有閒立於市者、
謂之曰、爾亦往葡萄園、所宜與者、我與爾、其人遂往、
日中及申初又出、亦如之、
酉初出、復見有立者、謂之曰、爾何終日閒立於此乎、
曰、無僱我者、曰、爾亦往葡萄園、
及暮、園主語其家宰曰、呼工給其值、由後以及先、
酉初僱者至、各受金一錢、
先僱者至、意所受必加多、乃亦各受一錢、
旣受之、則怨家主曰、
我終日任勞當暑、後至者僅工作片時、乃使之與我等耶、
園主謂其人曰、友、我未嘗負爾、爾非與我約金一錢乎、
取爾值而去、我欲予後至者、猶予爾然、
以我之物、行我所欲、不亦宜乎、我爲善、爾嫉視乎、
如是、後者將爲先、而先者後矣、○
耶穌上耶路撒冷、潛攜十二徒、途間謂之曰、
我儕上耶路撒冷、人子將見付於祭司諸長士子、而擬以死、
解於異邦人、戲侮鞭扑、釘之十架、三日而起、○
西庇太子之母、率其二子就之、拜求一事、
耶穌曰、爾何求、曰、命我二子坐於爾國、在爾左右、
耶穌曰、爾曹所求者、爾不知也、我將飲之杯、爾能飲乎、曰、能、
曰、我之杯、爾必飲之、但坐我左右、非我得予、我父爲誰備之、則誰予、
十徒聞之、則憾兄弟二人、
耶穌召之曰、異邦之君主其治、而大人執其權、爾所知也、
惟爾曹不然、爾中欲爲大者、當爲爾役、
欲爲首者、當爲爾僕、
猶人子至、非以役人、乃役於人、且舍生爲衆贖也、○
出耶利哥時、羣衆從之、
有二瞽者坐於道旁、聞耶穌過、呼曰、主、大衞之裔、矜恤我、
衆責之、使緘默、瞽者愈呼曰、主、大衞之裔、矜恤我、
耶穌止、呼之曰、爾欲我何爲、
曰、主、欲目得見、
耶穌憫之、捫其目、目卽見、遂從之、