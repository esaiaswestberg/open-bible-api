法利賽人及撒都該人、來試耶穌、請以自天之異兆示之、
耶穌曰、暮時、爾云將晴、以天紅也、
朝時、爾云今日風雨、以天紅而晦也、爾識別天色、而不識此時之異兆耶、
姦惡之世而求異兆、約拿異兆而外、無以示之、遂去之、○
門徒濟彼岸、忘攜餅、
耶穌謂之曰、謹防法利賽撒都該人之酵、
門徒竊議曰、是爲不取餅也、
耶穌知之、曰、小信者乎、曷以無餅竊議耶、
爾猶未悟乎、豈不憶五千人之五餅、拾屑幾筐乎、
又四千人之七餅、拾屑幾籃乎、
何不悟我非爲餅而言、惟當防法利賽撒都該人之酵耳、
門徒乃悟其所言、非防餅之酵、乃法利賽撒都該人之教也、○
耶穌至該撒利亞腓立比境、問其徒曰、人言人子爲誰、
對曰、或言施洗約翰、或言以利亞、或言耶利米、抑先知之一、
曰、爾曹謂我爲誰、
西門彼得對曰、爾乃基督、維生上帝子也、
耶穌曰、西門巴約拿福矣、蓋非有血氣者示爾、乃我在天之父也、
吾又語汝、爾乃彼得、我將建我會於此磐、而陰府之權、不能勝之、
我將以天國之鑰予爾、凡爾繫於地者、在天亦繫之、釋於地者、在天亦釋之、
遂戒門徒、勿以己爲基督告人、○
自是耶穌始示其徒、以己必往耶路撒冷、備受長老祭司諸長士子之苦、且見殺、三日而起、
彼得援而諫之曰、主、不可、此必不及爾也、
耶穌回顧彼得曰、撒但退、爾阻我、以爾不體上帝之事、乃體人之事耳、
遂語其徒曰、欲從我者、當克己、負其十架以從、
蓋欲救其生者、將喪之、爲我而喪其生者、將得之、
利盡天下、而失其生、何益之有、人將以何者易其生乎、
蓋人子將以父之榮、偕厥使而來、依人所行而報之、
我誠語汝、立於此者、有人未死之先、得見人子臨於其國矣、