耶穌下山、羣衆從之、
有癩者就而拜曰、主如允、必能潔我、
遂伸手捫之、曰、吾允矣、爾其潔哉、癩卽潔、
耶穌語之曰、愼勿告人、但往示身於祭司、獻摩西所命之禮、以證於衆、○
入迦百農、有百夫長就而求曰、
主、我僕癱瘓、偃臥在室、痛甚、
曰、我往醫之、
百夫長曰、主、臨我舍、我弗堪、第發一言、我僕必愈、
蓋我隸人權、有士卒隸我權、令此往則往、令彼來則來、令僕行是則行是、
耶穌聞而奇之、謂從者曰、我誠語汝、如是之篤信、卽以色列中、亦未之見也、
我語汝、自東自西、有衆將至、與亞伯拉罕、以撒、雅各、同席天國、
惟其本國子民、必見逐於幽暗、在彼有哀哭切齒矣、
乃謂百夫長曰、往哉、如爾信、成之、卽時僕愈、
耶穌入彼得家、見其妻母病熱偃臥、
捫其手、熱卽退、婦卽起而供事之、
旣暮、有攜患鬼者多人就之、則以一言逐其鬼、諸負病者醫之、
應先知以賽亞所言云、其任我恙、肩我病、○
耶穌見羣衆環己、命濟彼岸、
有士子至、曰、師乎、不論何之、我必從爾、
耶穌曰、狐有穴、鳥有巢、惟人子無枕首之所也、
又一門徒曰、主、容我先歸葬父、
耶穌曰、從我、任死者葬其死者、○
旣登舟、其徒從之、
海風大作、波濤蔽舟、耶穌適寢、
門徒就而寤之、曰、主、拯我、我亡矣、
曰、小信者乎、何懼耶、乃起、斥風與海、遂大平息、
衆異之曰、彼何人斯、風與海亦順之、○
旣濟、至加大拉地、遇患鬼者二人、自墓出、猛甚、無敢經此途者、
呼曰、上帝子、我與爾何與、時未至、爾來苦我乎、
遠有羣豕方食、
鬼求耶穌曰、若逐我、則遣入豕羣、
曰、往哉、鬼遂出、入於豕、全羣突下山坡、投海、死於水、
牧者奔入邑、以其事及患鬼者所遇告人、
舉邑出迎耶穌、旣見之、求去其境、