耶穌旣命十二門徒、乃去彼、往諸邑、施教宣道、○
約翰在獄、聞基督所行、則遣其徒問之、
曰、當來者爾乎、抑他人是望乎、
耶穌曰、以爾所聞所見、往告約翰、
如瞽者明、跛者行、癩者潔、聾者聰、死者甦、貧者聞福音、
凡不我棄者福矣、
其人歸、耶穌舉約翰語衆曰、爾曩出野何觀耶、風動之葦乎、
抑爾出何觀耶、衣毳衣者乎、衣毳衣者、在王宮也、
然則爾出何爲也、觀先知乎、是也、我語汝、且卓越於先知也、
此卽經所謂、我遣我使先爾、以備爾路者也、
我誠語汝、婦之所生、未有大於施洗約翰者、然在天國之微者、猶大於彼也、
自施洗約翰迄今、天國被攻、而攻者奮力得之、
蓋諸先知及律法、豫言至約翰而止、
爾願承之、此卽當來之以利亞也、
有耳以聽者、宜聽焉、
斯世將何以喻之、譬童子坐於市、呼其侶曰、
我吹籥、爾不踊、我舉哀、爾不擗、
蓋約翰至、不食不飲、人言其患鬼、
人子至、式食式飲、人言其嗜食甘酒、稅吏罪人之友也、夫智也、因其行而善之、○
時、耶穌以其多行異能之諸邑、不改悔、而責之曰、
禍哉、哥拉汛乎、禍哉、伯賽大乎、蓋在爾中所行之異能、若行於推羅西頓、則早衣麻蒙灰而改悔矣、
我語汝、當鞫日、推羅西頓之刑、較爾猶易受也、
迦百農歟、爾將升於天乎、必下陰府耳、蓋在爾中所行異能、若行於所多瑪、則今日猶存、
我語汝、當鞫日、所多瑪之刑、較爾猶易受也、○
耶穌又曰、父乎、天地主也、我稱謝爾、以此事、於智者達者則隱之、於赤子則顯之、
父乎、然也、此乃爾所悅者也、
萬有由父賜我、父之外無識子者、子及子所欲示者之外、無識父者、
凡勞苦負重者就我、我賜爾安、
我心温柔謙遜、宜負我軛而學我、則爾心獲安、
蓋我軛易、我負輕也、