愼勿行爾義於人前、令人見之、若然、則不獲賞於爾天父矣、
故施濟勿吹角於前、若僞善者在會堂及通衢、求榮於人、我誠語汝、彼已得其賞矣、
惟爾施濟、勿使左手知右手所爲、
俾爾之施濟隱焉、爾父鑒於隱者、將以報爾、○
爾祈禱、勿若僞善者、好立於會堂街隅祈禱、令人見之、我誠語汝、彼已得其賞矣、
惟爾祈禱、宜入密室閉門、祈爾隱中之父、爾父鑒於隱者、將以報爾、
爾祈禱、語勿重複、如異邦人、彼以爲言多乃得升聞也、
爾勿效之、蓋未求之先、爾所需者、父已知之、
故爾祈禱宜云、我父在天、願爾名聖、
爾國臨格、爾旨得成、在地若天、
日需之糧、今日賜我、
求免我負、如我免人、
勿導入試、拯我出惡、
蓋爾免人過、天父亦免爾過、
爾不免人過、爾父亦不免爾過、○
爾禁食、勿若僞善者作憂容、彼垢面以禁食見於人、我誠語汝、彼已得其賞矣、
惟爾禁食、膏首、靧面、
俾爾禁食不見於人、惟見於隱中之父、爾父鑒於隱者、將以報爾、○
勿積財於地、其處蠹蝕銹壞、盜穴而竊之、
惟積財於天、其處則蠹不蝕、銹不壞、盜不穴而竊之、
蓋爾財所在、爾心亦在焉、
夫身之燈、目也、目瞭則全身光、
目眊則全身暗、爾衷之光若暗、其暗大哉、
未有能事二主者、蓋惡此愛彼、或重此輕彼、爾不能事上帝、又事貨財也、
故我語汝、勿慮生何以食、何以飲、身何以衣、夫生非貴於食、身非貴於衣乎、
試觀飛鳥、不稼不穡、不積於廩、爾天父且育之、爾豈不尤貴於鳥乎、
爾曹誰能以思慮延生一刻乎、
曷爲衣慮耶、試思野之百合花、如何而長、不勞不紡、
我語汝、當所羅門榮華之極、所衣不及此花之一也、
夫野草今日尚存、明日投爐、上帝猶衣之若此、況於爾小信者乎、
故勿慮何以食、何以飲、何以衣、
此皆異邦人所求、爾天父知爾悉需之、
惟先於其國其義是求、則此物悉加諸爾、故勿爲明日慮、明日之慮、明日慮之、是日之勞、是日足矣、
