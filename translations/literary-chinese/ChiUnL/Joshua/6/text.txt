耶利哥緣以色列人、嚴閉邑門、無人出入、
耶和華諭約書亞曰、我以耶利哥、及其王與勇士、悉付爾手、
爾諸戰士、日當遶城一周、六日皆然、
祭司七人、當執七角、行於匱前、越至七日、遶城七次、祭司吹角、
吹角聲長、爾曹聞之、衆當大聲而呼、城垣則圮、民各直前、
嫩之子約書亞召諸祭司曰、當舁耶和華約匱、祭司七人執七角、行於匱前、
又諭民曰、前往遶城、戰士行於耶和華匱前、
諭民已畢、祭司七人執七角、行於耶和華前而吹之、耶和華約匱隨其後、
戰士行於吹角之祭司前、後隊行於匱後、祭司且行且吹其角、
約書亞命民曰、勿號呼、勿發聲、勿出言、迨我命爾號呼之日、始可號呼、
遂使耶和華匱遶城一次、返營而宿、○
詰朝、約書亞夙興、祭司舁耶和華匱、
祭司七人執七角、行於耶和華匱前而吹之、戰士行於其前、後隊行於耶和華匱後、祭司且行且吹其角、
次日遶城一次、而返於營、如是者六日、
越至七日、黎明夙興、遶城如前、惟是日七次、
遶至七次、祭司吹角、約書亞諭民曰、爾其號呼、蓋耶和華以城付爾、
城曁所有、必歸耶和華以滅之、惟妓喇合、及其全家、可俾生存、以其曾匿我儕所遣之使也、
當滅之物、爾宜愼而遠之、免取當滅之物、使以色列營服詛而遭禍、
金銀曁銅鐵諸器、悉歸耶和華爲聖、入於其庫、
於是民衆號呼、祭司吹角、民聞角聲、遂大號呼、城垣則圮、衆各直入、而取其城、
邑中男女老幼、牛羊與驢、皆以刃殲之、
約書亞命窺地之二人曰、入妓之室、以婦及其所有、攜之而出、循爾所誓、
少年二諜遂入、以喇合、與其父母兄弟、及凡所有、並其親屬、攜之而出、置以色列營外、
衆以火燬其城、曁其中所有、惟金銀及銅鐵諸器、置於耶和華室之庫、
約書亞因妓喇合曾匿所遣窺耶利哥之使、故生存之、與其父家、及凡所有、使居以色列中、至於今日、
時、約書亞以誓戒衆曰、起而重建耶利哥城者、必服詛於耶和華、築基時、必喪長子、置門時、必喪季子、
耶和華與約書亞偕、其聲名洋溢乎四方、