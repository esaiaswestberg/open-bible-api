斯土旣服、以色列會衆集於示羅、而立會幕、
以色列中、尚有七支派、未得其業、
約書亞謂以色列族曰、爾祖之上帝耶和華予爾之地、爾遲遲不往取之、將至何時乎、
爾於各支派中、宜簡三人、我將遣之周行其地、循所應得之業繪圖、歸而就我、
分地爲七、猶大族居南境、約瑟家居北境、
其地繪爲七區、以覆於我、我爲爾掣籤於我上帝耶和華前、
利未人在爾中無業、因供耶和華祭司之職爲其業、迦得流便二支派、瑪拿西半支派、已得其業在約但東、卽耶和華僕摩西所予者、
所委繪圖之人起而往、約書亞囑之曰、爾往周行其地、繪圖歸而就我、我在示羅、爲爾掣籤於耶和華前、
其人遂往、周行其地、依其城邑、繪爲七區、註之於册、返示羅營、見約書亞、
約書亞在示羅、爲之掣籤於耶和華前、以地分與以色列人、循其班列、○
首掣籤、乃便雅憫支派、循其室家得業、其境攝乎猶大約瑟二族之間、
其北界、自約但上至耶利哥北、轉西越乎山地、極於伯亞文野、
由此而南、至路斯阪、路斯卽伯特利、又下至亞他綠亞達、近下伯和崙南之山、
由此而西轉南、自伯和崙南相對之山、至猶大族之邑基列巴力、卽基列耶琳、是爲西境、
南界自基列耶琳極處、轉西至尼弗多亞泉、
下至欣嫩子谷相對之麓、在利乏音谷之北、又至欣嫩谷、近耶布斯南、延及隱羅結、
轉北至隱示麥、及基利綠、在亞都冥阪相對之所、下至流便子波罕之石、
沿亞拉巴之隅、下至亞拉巴、
又沿伯曷拉北、至鹽海之北澳、卽約但河南口、是爲南界、
東則約但爲界、此乃便雅憫裔之業、依其四界、循其室家、
便雅憫支派、循其室家、所得之邑、乃耶利哥、伯曷拉、伊麥基悉、
伯亞拉巴、洗瑪臉、伯特利、
亞文、巴拉、俄弗拉、
基法阿摩尼、俄弗尼、迦巴、共十二邑、與其鄉里、
基遍、拉瑪、比錄、
米斯巴、基非拉、摩撒、
利堅、伊利毘勒、他拉拉、
洗拉、以利弗、耶布斯、卽耶路撒冷、基比亞、基列、共十四邑、與其鄉里、此乃便雅憫裔之業、循其室家、