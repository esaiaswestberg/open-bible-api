故我儕旣蒙矜恤、而受此役、則不餒、
棄愧恥之隱事、不行詭譎、不混上帝道、惟表彰眞理、在上帝前質己於衆衷、
儻我福音有蔽、惟蔽於淪亡者、
斯世之靈、盲彼不信者之心、使基督有榮之福音、光不之照、夫基督、上帝像也、
我儕所宣非己、乃基督耶穌爲主、己則緣耶穌爲爾僕耳、
蓋命光由暗而照之上帝、已照我心、俾知上帝榮耀之光、卽顯於耶穌基督之面者也、○
我儕有此寶、置於土器、致莫大之能、非由我、乃由上帝、
我儕隨在遇難、而不阨窮、顚連而不失望、
窘逐而不遺、傾仆而不斃、
身常任耶穌之死、致耶穌之生、亦顯於我身、
蓋我之生也、恆爲耶穌冒死、俾耶穌之生、於我必死之體而顯、
是則死在於我、生在於爾也、
如經云、我信故言、我儕旣有此信、亦因信而言也、
蓋知起耶穌者、亦必偕耶穌起我儕、引爾我謁見之、
萬事皆爲爾曹、致恩因衆而增、祝謝彌盛、以榮上帝、○
故我不餒、外體雖壞、而內心日新、
蓋我暫而且微之苦、適成我儕隆重悠久之榮、
以我儕非顧所見之事、乃不見之事、蓋所見者暫、不見者久也、