我豈復自薦乎、豈如他人需薦書與爾、抑取於爾乎、
爾卽我書、銘於吾心、衆所知而讀者、
顯爲基督之書、由我著作、非書以墨、乃以維生上帝之神、非於石版、乃於心版、
我儕由基督、對越上帝而具此信、
非言自能有所揆度、我之能由上帝而已、
使我克供新約之役、非恃文、乃恃靈、蓋文致死、靈致生也、
夫致死之役、文鐫諸石、尚有其榮、因摩西之榮、以色列人不能注視其面、此榮乃暫耳、
況屬靈之役、其榮不更甚哉、
若定罪之役爲榮、則致義之役益榮矣、
昔爲榮者不足榮、因有超越之榮故也、
蓋暫存者若榮、則永存者更榮矣、○
我有此望、故侃侃而言、
非如摩西蒙帕於面、使以色列人不得直視暫存者之終、
惟其心頑、迄今讀舊約時、斯帕猶存、夫此帕因基督而廢矣、
越至於今讀摩西書、帕蒙厥心、
迨其歸主、帕則去矣、
夫主卽神也、主神所在、乃得自由、
我儕露面、得見主榮、如於鏡中反照、則皆化爲主像、由榮致榮、如出乎主、卽聖神也、