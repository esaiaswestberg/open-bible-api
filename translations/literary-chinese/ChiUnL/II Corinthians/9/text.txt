論供事聖徒、毋庸書以遺爾、
蓋我知爾之願、誇於馬其頓人、言亞該亞人備之已經年、且爾之熱衷、鼓舞多人矣、
今我遣兄弟、使爾有備、如我所言、免我爲爾之誇歸於虛也、
亦恐馬其頓人偕來、見爾未備、致我因此篤信而啟羞、爾則無待言矣、
故擬須請兄弟先詣爾、使爾昔所允之惠、豫爲之備、則顯由於樂輸、非由勉強也、○
夫少稼少穡、多稼多穡、
宜各隨心志、毋憂毋強、蓋上帝愛夫樂施者也、
上帝能沛諸恩於爾、令爾萬事恆足、溢於諸善、
如經云、彼散財、彼濟貧、其義永存、
主賜種與播者、賜糧與食者、所賜者將倍爾所播之種、增爾行義之實、
俾爾凡事富有、得以博施、致人由我儕而謝上帝、
蓋此供事之役、不第補聖徒之空乏、且因感謝之多、而得充裕也、
彼由此役驗爾、以爾承順基督福音、博施於彼、且及於衆、歸榮上帝、
亦以上帝在爾中之厚恩、戀慕乎爾、爲爾祈禱、
感謝上帝、以其恩賜、言不能罄也、