我儕與主同勞者、勸爾勿徒受上帝恩、
蓋曰、我於見納之時聽爾、於拯救之日佑爾、今乃見納之時、拯救之日矣、
我槪不礙人、免我職受謗、
惟於諸事、自薦爲上帝役、有若恆忍、患難、空乏、阨窮、
受杖、繫獄、遭亂、勤勞、不寢、不食、
廉潔、知識、寬恕、仁慈、聖神之感、無僞之愛、
眞誠之道、上帝之能、義之干戈在於左右、
或榮、或辱、或惡名、或令聞、似僞而眞、
似人不知而見知、似瀕死而實生、似受譴而弗亡、
似憂而常樂、似貧而富衆、似無有而無不有、○
哥林多人歟、我儕向爾、口啟而心廣矣、
爾褊狹、非在我、乃在爾心耳、
我語爾如子、宜廣乃心以報我、○
勿與不信者耦、蓋義與不義、何爲侶之有、光與暗、何相交之有、
基督與惡者、何相契之有、信者與不信者、何與之有、
上帝殿與偶像、何同之有、我儕乃維生上帝殿、如上帝曰、我將居其中、遊其間、我爲彼之上帝、彼爲我民、
故曰、爾宜出厥中而自別、勿捫不潔、我則納爾、
我將爲爾父、爾爲我子、此全能之主所言也、