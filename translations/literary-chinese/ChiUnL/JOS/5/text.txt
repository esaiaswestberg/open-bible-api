約但西亞摩利列王、海濱迦南列王、聞耶和華使約但水涸於以色列人前、以待其濟、則爲之心怯而氣餒、○
時、耶和華諭約書亞曰、以石製刀、復爲以色列人行割、
約書亞遂以石製刀、爲以色列人行割於阿珥拉山、
其所以行此、因出埃及之衆、所有丁男戰士、出埃及後、皆死於曠野途間也、
凡出埃及之民、俱已受割、惟生於曠野途間者、未之受焉、
蓋以色列人遊行曠野、歷四十年、迨出埃及民之戰士皆死、以其不遵耶和華命故也、耶和華昔所誓於列祖、必錫我儕流乳與蜜之地、今則發誓、不許見之、
彼之子孫、耶和華所使似續者、途間未受割、約書亞爲彼行之、
行割已畢、民在營中、各居其所、以待痊愈、
耶和華諭約書亞曰、埃及之辱、我今使之轉離乎爾、故其地名曰吉甲、至於今日、○
以色列人建營於吉甲、至月之十四日夕、守逾越節於耶利哥平原、
翌日、民食其地所產、無酵之餅、火烘之穀、
旣食其地所產、翌日瑪那遂止、以色列人不復得之、是年食迦南土產、○
約書亞近耶利哥時、舉目見有一人、拔刃對立、約書亞就而問曰、爾爲我乎、爲敵乎、
曰、非也、我來爲耶和華軍長、約書亞遂伏地拜曰、我主諭僕何詞、
耶和華軍長曰、爾所立者聖地也、解爾足履、約書亞遵命而行、