上帝歟、勿靜默、上帝歟、勿緘口、勿寂然兮、
爾敵喧譁、憾爾者昂首兮、
彼詭謀以攻爾民、協議敵爾所藏者兮、
曰、其來絕之、不復爲國、使以色列之名、不復見憶兮、
彼和衷共議、結盟以抵爾兮、
卽以東以實瑪利之幕、摩押夏甲之人、
曁迦巴勒、亞捫、亞瑪力、非利士、爰及推羅居民兮、
亞述與之連和、爲羅得裔之臂兮、
爾其懲之、如待米甸、如在基順河、待西西拉與耶賓兮、
皆亡於隱多珥、爲地上糞土兮、
使其顯者、如俄立西伊伯、使其牧伯、如西巴撒慕拿兮、
彼云、其取上帝之牧場、以爲己業兮、
我上帝歟、使之如飛旋之塵埃、如風飄之草芥兮、
如焚林之火、如燎山之焰、
追之以烈風、驚之以雷雨兮、
耶和華歟、使之羞慚滿面、致尋爾名兮、
願其永久愧恥驚惶、慚怍滅亡兮、
俾知爾名耶和華者、在於寰宇、獨爲至高兮、