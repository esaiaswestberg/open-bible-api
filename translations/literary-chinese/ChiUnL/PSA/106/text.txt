爾其頌美耶和華、稱謝耶和華、以其爲善、慈惠永存兮、
孰克述耶和華之能事、播其聲譽乎、
凡秉公正、與常行公義者、其有福兮、
耶和華歟、以爾待民之恩惠念我、以爾拯救顧我兮、
俾我見爾選民之昌、致樂爾民之樂、與爾業共其榮兮、○
我與列祖同干罪戾、行邪作惡兮、
我列祖在埃及、不明爾異蹟、不憶爾厚惠、乃於紅海悖逆兮、
然彼緣其名而救之、彰厥大能兮、
爰叱紅海、其海乃涸、導之涉深、如履原野兮、
援之於憾者之手、贖之於敵人之手兮、
水淹其敵、靡有孑遺兮、
民信其言、而歌頌之兮、
遽爾忘其作爲、不俟其旨兮、
在曠野縱其欲、在荒原試上帝兮、
遂以所求賜之、惟使其神衰弱兮、
民在營中、媢嫉摩西、及耶和華之聖者亞倫兮、
地則坼裂、吞大坍、掩亞比蘭黨兮、
火爇其黨、焰焚惡人兮、
民在何烈製犢、崇拜鑄像兮、
如是以彼之榮、易爲嚙芻之牛像兮、
忘其救者上帝、行大事於埃及、
施異蹟於含地、行可畏之事於紅海兮、
是以上帝有言、必翦滅之、惟所選之摩西、當其衝、立其前、挽回其怒、免行翦滅兮、
民亦蔑視美地、不信其言、
在幕中出怨言、弗聽耶和華命兮、
彼遂舉手而誓曰、必仆之於野、
踣其裔於列國、散之於各地兮、
民亦契於巴力毘珥、食祭死物之品兮、
如是而行、致激厥怒、疫癘流行其中兮、
時非尼哈起而行罰、瘟災以息兮、
此爲其義、歷世靡曁兮、
民在米利巴水、復干厥怒、累及摩西兮、
因民悖逆其神、彼則口出躁言兮、
民亦不遵耶和華命、滅絕異邦、
乃與諸族雜處、習其行爲兮、
事其偶像、爲己網羅兮、
獻其子女、以祭鬼神兮、
流無辜之血、卽其子女之血、以祭迦南偶像、其地爲血所汚兮、
緣其所行自汚、所爲徇欲兮、
於是耶和華忿怒其民、厭惡己業兮、
付於異邦之手、憾之者制之兮、
厥敵虐之、俾服其手下兮、
上帝屢援之、惟彼謀逆、因其罪戾、至於卑微兮、
然猶聽其呼籲、恤其患難兮、
爲之記憶其約、依其厚惠、而回厥意兮、
使於虜之者、得蒙矜恤兮、○
耶和華我上帝歟、尚其救我、自列邦集我、俾稱揚爾聖名、誇耀爾聲譽兮、
以色列之上帝耶和華、當頌美之、自亙古迄永久、衆民宜曰、誠所願也、爾其頌美耶和華兮、