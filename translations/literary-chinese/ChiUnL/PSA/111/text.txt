爾其頌美耶和華、我於正人之議場、衆人之公會、一心稱謝耶和華兮、
大哉、耶和華之作爲、凡樂之者所究察兮、
彼之經營、乃榮與威、其義永存兮、
所行奇異、俾人憶之、耶和華乃仁慈矜憫兮、
賜糧於畏之者、永念其約兮、
以作爲之能力示其民、以列邦賜之爲業兮、
其手所爲、誠實公義、其律確定兮、
永久堅立、成於誠實正直兮、
施救贖於其民、永立厥約、其名聖而可畏兮、
寅畏耶和華、爲智慧之肇始、守其誡命者爲明哲、耶和華之聲譽永存兮、