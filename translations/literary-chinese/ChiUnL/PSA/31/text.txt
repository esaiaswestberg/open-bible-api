耶和華歟、我託庇於爾、使我永不蒙羞、以爾義拯我兮、
側耳於我、速援乎我、爲我堅固之磐、拯救之砦兮、
爾爲我巖石、爲我保障、祈緣爾名、引我導我兮、
脫我於人暗設之網、爾乃爲我保障兮、
耶和華誠實之上帝歟、我託魂於爾手、爾已贖我兮、
凡務虛無者、爲我所惡、我惟耶和華是賴兮、
我將因爾慈惠、喜樂歡欣、以爾鑒我困苦、知我艱難兮、
爾未錮我於敵手、乃使我足立於廣域兮、
耶和華歟、我遭患難、求爾矜憫、因我憂苦、我目就衰、害及我心我身兮、
愁苦盡我畢生、悲歎消我歲月、因我罪愆、力癉骨枯兮、
我緣諸敵爲辱、對鄰里而尤甚、友朋懼我、路人見我而避兮、
我被遺忘、如已死絕憶之人、如破壞之器兮、
我聞衆謗、隨在驚嚇、彼相商以攻我、設謀以奪我命兮、
耶和華歟、我惟恃爾、謂爾爲我上帝兮、
我之遭際、咸在爾手、援我於敵、及迫我者兮、
以爾容光燭爾僕、以爾慈惠拯我兮、
耶和華歟、我曾籲爾、勿使我蒙羞、惟使惡人蒙羞、俾在陰府緘默兮、
言誑之輩、驕慢狂妄毀義人者、使其啞口兮、
凡敬畏爾、託庇於爾者、爾於人前爲備恩寵、何其宏大兮、
爾深藏之於避所、俾脫世人之計、暗保之於帷中、使免口舌之爭兮、
耶和華宜頌美、在於堅城、彰其殊恩兮、
我驚惶時、以爲見絕於爾前、我呼籲時、爾仍聽我祈求兮、
耶和華之聖民歟、宜敬愛之、信實者、耶和華保守之、驕泰者、則重報之兮、
凡企望耶和華者、當壯乃志、強乃心兮、