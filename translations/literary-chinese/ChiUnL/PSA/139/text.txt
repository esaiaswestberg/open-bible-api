耶和華歟、爾鑒察我、洞悉我兮、
我坐我起、爾皆知之、遙悉我之意念兮、
我行我臥、爾察之詳、我之作爲、爾知之稔兮、
耶和華歟、我舌有言、爾無不知兮、
爾環我於前後、按手於我躬兮、
維此知識、其妙我不能測、其高我不能及兮、
我何所往、以避爾神、我何所逃、以避爾面兮、
若上升於高天、爾在於彼、若下榻於陰府、爾在於斯兮、
若奮清晨之翼、居於海極、
爾手必導我、爾右手必扶我兮、
若謂幽暗必蔽我、環我之光、變爲昏夜、
然在於爾、幽暗不能隱藏、昏夜昭明如晝、暗同於光兮、
我之臟腑、爾所締造、我在母胎、爾所組織兮、
我必稱謝爾、因我受造奧妙可駭、爾之經綸奇異、我心深知兮、
我受造於暗中、被精製於地之深處、我之形骸、無隱於爾兮、
我質未成、爾目見之、爲我所定之日、尚無其一、已盡錄於爾册兮、
上帝歟、爾對我之意念何其寶、厥數何其多、
若核其數、多於海沙、我醒寤時、仍與爾偕兮、
上帝歟、爾必戮惡人、嗜殺者歟、其遠我兮、
彼以惡言攻爾、爾敵妄稱爾名兮、
耶和華歟、惡爾者、我詎不惡之、敵爾者、我詎不憎之乎、
我惡之甚、彼爲我敵兮、
上帝歟、鑒我而知我心、試我而知我意、
觀察我衷、有無惡行、導我於永生之途兮、