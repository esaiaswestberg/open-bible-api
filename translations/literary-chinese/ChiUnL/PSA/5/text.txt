耶和華歟、傾聽我言詞、垂念我思維兮、
我王我上帝歟、尚其聽我呼籲、蓋我惟爾是求兮、
耶和華歟、清晨爾必聞我聲、爽旦向爾陳情、而企望兮、
爾爲上帝、不悅罪戾、惡人不得與爾同居兮、
狂傲者不侍爾前、作惡者皆爾所疾、
誕妄者敗之、嗜殺懷詐者、耶和華惡之兮、
若我、則蒙厚愛、必詣爾室、寅畏相將、望爾聖殿而崇拜兮、
耶和華歟、因我敵故、以爾義導於我先、使爾途坦於我前兮、
彼衆口無信實、心懷惡慝、喉若裂塋、舌施諂諛、
願上帝罪之、使自陷於詭謀、因其罪多而驅逐之、蓋彼叛逆爾兮、
託庇於爾者、願其喜樂、緣爾護佑、恆久歡呼、愛爾名者、皆欣悅兮、
耶和華歟、爾必錫嘏義人、施恩如盾、護衞其身兮、