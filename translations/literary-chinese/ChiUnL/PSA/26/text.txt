耶和華歟、我行純正、爲我折中兮、我賴耶和華、不至動搖兮、
耶和華歟、察我驗我、鍛鍊我心懷兮、
我目覩爾慈惠、遵行爾眞理兮、
未與虛妄者同坐、不與詐僞者同羣兮、
惡黨是惡、不與惡人同坐兮、
耶和華歟、我將盥手、以表無辜、環於爾壇兮、
揚聲稱謝、述爾奇妙之行兮、
耶和華歟、我愛爾居室、及顯榮之帷幕兮、
勿去我魂、同於罪人、勿移我命、等於兇人兮、
其手持惡、右手盈賄兮、
若我、所行純正、求爾贖我憫我兮、
我立足於坦途、將於諸會、頌美耶和華兮、