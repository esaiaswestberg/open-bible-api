我上帝歟、我心慕爾、如麀之慕溪水兮、
我心渴想上帝、卽維生之上帝、何時詣上帝前、而覲之兮、
我晝夜飲泣、人恆詰我曰、爾上帝安在兮、
我昔與衆偕行、以歡頌之聲、引詣上帝室、而守節期、今追憶之、我心傷悲兮、
我心何爲而抑鬱、中懷何爲而煩擾、企望上帝、彼和顏而施救、我仍頌之兮、○
我上帝歟、我心抑鬱於中、故由約但地、黑門嶺、米薩山、記憶爾兮、
爾之瀑布發聲、淵淵相應、爾之波濤、淹沒我身兮、
惟耶和華晝施慈惠、夜則其歌在於我口、而禱賜我生命之上帝兮、
我向上帝我磐石曰、爾何爲忘我、我何爲因敵之虐、而哀痛兮、
我敵謗凟、如碎我骨、恆謂我曰、爾上帝安在兮、
我心何爲而抑鬱、中懷何爲而煩擾、企望上帝、彼和顏而施救、爲我上帝、我仍頌之兮、