上帝歟、聽我悲歎之聲、保我生命、免懼仇敵兮、
其藏匿我、脫於行惡者之陰謀、作孽者之喧擾兮、
彼衆礪舌如刃、以苦語爲矢、而擬準兮、
欲暗射完人、遽發而無懼兮、
謀惡相勉、暗議設網、謂誰見之兮、
圖維奸惡、自謂我成妙策兮、所存心意、乃甚深兮、
上帝將射之、猝受箭傷兮、
彼必顚蹶、其舌卽其敵、見者必搖首兮、
衆皆驚懼、述上帝之經營、明晰思其作爲兮、
義人必因耶和華而喜、託庇於彼、凡心正者、必誇詡兮、