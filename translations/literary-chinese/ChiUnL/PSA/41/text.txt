眷顧貧乏者福矣、遭難之日、耶和華必援之兮、
耶和華必佑之、使之生存、獲福於斯土、勿付之於敵、以遂其欲兮、
彼委頓在牀、耶和華必扶持之、於疾病時、治其臥榻兮、
我曰、耶和華歟、尚其憫我醫我、我獲罪於爾兮、
我敵以惡言凟我曰、彼何時死、其名泯滅兮、
設彼來見、言則虛妄、心蓄奸惡、出而道之兮、
凡憾我者竊議我、謀害我兮、
彼謂惡疾附於其身、旣已偃臥、永不復起兮、
我之密友、我之所恃、食我餅者、舉踵敵我兮、
耶和華歟、尚其矜我、使我興起、以報復之兮、
敵不奏凱、則知爾乃悅我兮、
我行正直、爾扶持我、立我於爾前、迄於永久兮、○
以色列之上帝耶和華、當頌美之、永世靡曁、誠所願兮、誠所願兮、