耶和華歟、我呼籲爾、我磐石歟、勿若罔聞、倘爾緘默、我則等於就墓之人兮、
我向爾至聖所、舉手呼籲、尚其垂聽我懇求兮、
勿曳我同於惡人、等於匪類、彼於其鄰、言甘心險兮、
願爾按其所爲、與其惡行而罰之、依其手所作、及所應受者而報之兮、
耶和華所爲、其手所作、彼不介意、故必毀之、不復建立兮、○
耶和華聽我懇求、宜頌讚兮、
耶和華爲我力、爲我盾、我心賴之、而得輔助、我心樂甚、謳歌頌讚兮、
耶和華爲其民之力、爲受膏者拯救之保障兮、
尚其施援爾民、錫嘏爾業、牧之扶之、歷世弗替兮、