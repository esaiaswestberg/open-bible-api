我心湧美詞、我舌如捷筆、述我爲王所作兮、
爾之美好、逾於世人、口銜慈惠、故上帝錫嘏爾、永世靡曁兮、
有能者歟、佩劍於腰、被爾尊榮威嚴兮、
爲誠實謙遜公義、赫然乘車前往、無不獲勝、爾之右手、必示爾可畏之事兮、
爾矢銛利、穿王敵之心、衆民仆於爾下兮、
上帝歟、爾位永世靡曁、爾之國柄、乃正直之柄兮、
爾好義惡惡、故上帝爾之上帝、以喜樂之膏膏爾、越於爾侶兮、
爾衣薰以藥沒、沈香肉桂、絲絃之樂器、出自象牙之宮、以娛爾兮、
爾貴人之中、有列王之女、王后飾以俄斐之金、立於爾右兮、
女子歟、聽之思之、傾耳聆之、爾之鄉民、爾之父家、勿爲繫念兮、
王則慕爾之美、彼爲爾主、當敬拜之兮、
推羅之女、必饋爾禮、民間富者、必求爾恩兮、
王女在宮、備極榮美、被服金繡兮、
衣以錦繡、引至王前、同伴之幼女、亦相攜詣爾兮、
若而人者、欣喜懽忭、導入王宮兮、
爾之子孫、繼厥列祖、爾必立爲全地之君兮、
我使爾名歷代記憶、衆民將稱謝爾、永久不已兮、