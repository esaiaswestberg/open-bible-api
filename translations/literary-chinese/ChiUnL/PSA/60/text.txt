上帝歟、爾棄我儕、而破敗之、加以忿怒、尚其復興我儕兮、
爾使地震、而破裂之、因其顫動、祈治其缺兮、
爾使爾民遇難、以致眩之酒飲我兮、
敬畏爾者、賜之以旗、使爲眞理揚起兮、○
求爾俞允我、拯以右手、俾爾所愛者得釋兮、
上帝以其聖而言曰、我必歡欣、分割示劍、勘丈疎割谷兮、
基列屬我、瑪拿西亦屬我、以法蓮爲我首鎧、猶大爲我杖兮、
摩押爲我浴盤、將於以東而投我屨、非利士歟、因我而歡呼兮、○
誰導我入堅城、誰引我至以東兮、
上帝歟、爾非棄我乎、上帝歟、爾不與我軍偕出兮、
求爾助我攻敵、人之輔助、乃徒然兮、
我恃上帝、毅然而行、彼乃踐踏我敵兮、