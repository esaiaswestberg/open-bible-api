爾曹旣與基督同起、宜求上焉者、卽基督所在、坐上帝右、
故所志者、宜在上、勿在下、
蓋爾已死、爾之生與基督共藏於上帝、
基督爲我之生、及其顯著、爾亦將共顯於榮中、○
故當滅爾在地之肢體、卽淫亂、汚穢、邪情、惡慾、及貪婪、夫貪婪與拜像一也、
緣此、上帝之怒、臨諸悖逆之人、
爾曹昔生於斯、亦嘗出入其間、
今宜去一切忿怒、暴戾、很毒、謗讟、穢言、
彼此勿誑、以爾已脫舊人與其行、
而衣新人、乃日新以致知、依造之者之像、
在彼無分希利尼、猶太、割與不割、夷人、狄人、爲奴、自主、惟基督爲萬有於萬有之中也、○
爾乃上帝所選、聖而見愛者、故宜存矜憫之心、仁慈、謙遜、温柔、恆忍、
儻彼此有釁、則宜相容、相恕、如主恕爾然、
此外尚以仁愛、乃完全之維繫也、
俾基督之和、主於爾心、爾爲此蒙召爲一體、亦宜感謝、
當以基督之道充實爾衷、智慧俱備、以詩、以歌、以靈賦、相教相戒、中心感恩、以頌上帝、
凡所言所行、悉宜以主耶穌名爲之、且由之謝父上帝焉、○
婦宜服夫、是乃宗主所宜也、
夫宜愛婦、勿苛遇之、
子女宜凡事順爾父母、是乃宗主見悅者也、
父勿激子女、恐其氣餒、
僕宜凡事順爾形軀之主、非以目前之服役、如取悅於人者、惟專誠畏主焉、
凡所爲者、皆宜由心而行、如向主、非向人、
蓋知嗣業之賞、由主而得、爾所事者、主基督也、
夫行非義者、必反受非義、而無所偏視也、