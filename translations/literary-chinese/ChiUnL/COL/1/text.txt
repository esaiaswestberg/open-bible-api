由上帝旨、爲耶穌基督使徒保羅、與兄弟提摩太、
書達歌羅西衆聖徒之忠誠兄弟、在基督中者、願恩惠平康、由我父上帝歸爾、○
我儕恆爲爾祈禱、謝上帝我主耶穌基督之父、
蓋聞爾於基督耶穌之信、及向諸聖徒之愛、
因爾有望存之於天、卽爾昔於福音之眞道所聞者、
此已及爾、亦猶徧及天下、結實而增益、與在爾中無異、自爾聞之之日、而誠知上帝恩也、
如爾學於我所愛之同僕以巴弗、彼緣我儕爲基督忠役、
且以爾由聖神之愛告我、○
故我儕自聞之之日、爲爾祈禱不已、俾爾充諸靈智靈識、洞悉其旨、
致所行合乎主、盡悅其意、於諸善工結實、於識上帝增益、
又依其有榮之權力、以諸能益爾能、俾於諸事、久耐、恆忍、喜樂、
且謝天父、使我儕堪與諸聖徒、同得光明之業、
彼已拯我脫夫幽暗之權、遷於愛子之國、
我儕由之得贖、卽罪得赦也、
彼乃莫能見之上帝像、爲凡受造者之首生、
蓋萬有本之而造、在天在地、有形無形、或位或權、或執政者、或有能者、皆由之而造、且歸之焉、
彼先萬有、萬有本之而立、
教會乃身、彼爲首、爲元始、自死而首生、致爲萬事倡、
蓋父喜以諸豐盛寓於其中、
且由之使萬有復和於己、乃以其十架之血而致和、在地在天者皆然、
夫爾素以惡行、爲異爲敵於心、
今因其身之死、致爾復和、維聖、無疵、無咎、薦於其前、
惟在爾恆於信、植基而固之、不移乎爾所聞福音之望、卽宣於天下萬人、我保羅爲其役者也、○
今我緣爾受苦則喜、且爲基督之身卽教會、以我身補基督患難之不足耳、
我已立爲教會之役、乃依上帝爲爾所授之職、徧宣其道、
卽歷世歷代所隱之奧祕、而今顯於聖徒者、
上帝樂以此奧祕之榮之富、示之異邦、卽基督在爾衷、爲有榮之望也、
我儕宣之、以諸智勸人訓人、俾得薦之、完全於基督中、
我亦爲此勤勞、依上帝之功用而盡力、乃以其大能行於我衷者焉、