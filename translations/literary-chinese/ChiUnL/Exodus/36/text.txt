比撒列與亞何利亞伯、及諸具有慧心之人、卽耶和華賦以智慧聰明、使知成作聖所諸工者、必循耶和華所命而爲、○
摩西召比撒列與亞何利亞伯、及諸具有慧心之人、卽耶和華賦以聰明、衷懷受感、而來造作者、
以色列人所攜禮物、爲作聖所而獻者、悉由摩西受之、民又每晨奉以樂獻之禮物、
作聖所諸工之有智者、各停其工、
就摩西曰、民之所奉、備耶和華所命之工之用、綽有餘裕、
摩西傳命、使宣於營曰、男女毋再造作、以獻聖所、民遂止、不復獻、
蓋所有之材、足作諸工、且有餘也、○
其中諸有智者作幕、以撚綫細枲布、與藍紫絳三色之縷、作幔十、上繡良工所製之基路伯、
每幔長二十八肘、廣四肘、諸幔長短維一、
幔相連各五、
幔邊之聯絡處、作藍襻、次幔亦然、
幅邊各作襻五十、兩邊之襻相對、
又作金鈎五十、鈎連諸幔、成爲一幕、○
以山羊毛作幔十一、爲幕外帷、
每幔長三十肘、廣四肘、十一幔長短同、
五幔相聯、六幔亦相聯、
幔邊之聯絡處、作五十襻、次幔亦然、
又作銅鈎五十、聯爲一帷、
以牡綿羊皮之染紅者爲幕幬、其上蒙以海獺皮、○
以皂莢木作幕板、立於四周、
板長十肘、廣一肘有半、
二榫相接、幕之諸板皆然、
幕之南、作板二十、
銀座四十、板下各二、與二榫相對、
幕之北、作板二十、
銀座四十、板下各二、
幕後西旁、作板六、
幕後兩隅、作板二、
自下而上、連於一環、兩隅皆然、
厥板凡八、銀座十六、板下各二、○
以皂莢木作楗、左幕板五楗、
右幕板五楗、後幕板五楗、
板之中楗、貫乎兩端、
以金包板、作金環貫楗、包楗以金、○
以藍紫絳三色之縷、與撚綫細枲布作㡘、上繡良工所製之基路伯、
以皂莢木作柱四、包之以金、以金製鈎、銀座凡四、
以藍紫絳三色之縷、與撚綫細枲布、繡爲外帷門㡘、
其柱凡五、及鈎、柱頂與環、俱包以金、五座乃銅、