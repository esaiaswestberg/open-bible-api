耶和華諭摩西曰、
正月朔、宜建會幕、
以法匱置其中、垂㡘以蔽之、
舁几入幕、陳其所有、舁燈臺入、而燃其燈、
以金香壇置法匱前、垂㡘於幕門、
置燔祭壇於幕門前、
置浴盤於幕壇間、盛水其中、
四周立帷、垂㡘於院門、
以膏膏幕、及內所有、潔幕與器、區別爲聖、
膏燔祭壇與諸器、區別其壇、使爲至聖、
膏浴盤與其座、區別爲聖、
攜亞倫及其子至會幕門、濯之以水、
以聖服衣亞倫、沐之以膏、區別爲聖、俾任祭司職、以奉事我、
又攜其子、以衣衣之、
膏之如父、俾任祭司職、以奉事我、彼旣受膏、則永爲祭司、歷世弗替、
摩西悉遵耶和華所命而行、○
二年正月朔、幕始建、
摩西建幕、置座豎板、貫楗立柱、
張帷於幕上、覆之以幬、循耶和華所諭摩西之命、
以法版置之匱中、貫杠於旁、置施恩座於上、
舁匱入幕、垂㡘以蔽之、循耶和華所諭摩西之命、
幕中㡘外、北向設几、
陳餅其上、在耶和華前、循耶和華所諭摩西之命、
南向置燈臺、與几相對、
燃燈於耶和華前、循耶和華所諭摩西之命、
置金壇於幕中㡘前、
上焚芳品之香、循耶和華所諭摩西之命、
垂㡘於幕門、
置燔祭壇於幕門、上獻燔祭與素祭、循耶和華所諭摩西之命、
置浴盤於幕壇間、盛水以濯、
摩西與亞倫及其子、盥手濯足、
或入會幕、或近祭壇、則必洗滌、循耶和華所諭摩西之命、
幕與壇四周施院帷、垂㡘於院門、於是摩西竣厥工、○
時、雲覆會幕、耶和華之榮光盈其中、
摩西不能入會幕、因雲止其上、耶和華之榮光充之也、
雲由會幕上升、以色列人啟行前往、
雲不升、則不行、以待雲升、
晝則耶和華之雲在幕上、夜則雲中有火光、以色列人於其所行之途、悉目擊焉、