耶和華諭摩西曰、爾與亞倫拿答亞比戶、及以色列長老七十人、其上詣我、遙立而拜、
惟摩西可近耶和華、其餘不可、民亦勿與俱來、
摩西以耶和華之言與律、往告於民、民同聲對曰、耶和華所言、我悉遵行、
摩西盡錄耶和華之言、夙興、築壇山下、立柱十二、循以色列十二支派、
遣以色列族少者獻燔祭、並以牛爲酬恩祭、獻於耶和華、
摩西取血、半盛於盂、半灑於壇、
宣讀約書、俾民聽聞、僉曰、耶和華所言、我悉遵行、
摩西以血灑民曰、此血係乎盟約、卽耶和華依此詞、與爾所立者、○
摩西與亞倫拿答亞比戶、及以色列長老七十人、咸登、
覲以色列之上帝、在其足下、如蒼玉平鋪、如昊天清朗、
以色列之尊者、上帝不著手加害、彼覲上帝、式飲式食、○
耶和華諭摩西曰、登峯詣我而居、我以石版、及所書之法律誡命錫爾、俾以訓民、
摩西與從者約書亞興、登上帝之山、
先告諸長老曰、爾曹處此、以待我反、爾有亞倫戶珥同在、有訟者可詣之、
摩西登山、山爲雲蔽、
耶和華之榮光止於西乃山、雲蔽之六日、越至七日、耶和華自雲中呼摩西、
耶和華之榮光在於山巔、以色列人觀之、狀如烈火、
摩西入雲登山、日夜在彼、凡歷四旬、