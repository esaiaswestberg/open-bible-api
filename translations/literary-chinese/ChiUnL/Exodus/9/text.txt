耶和華諭摩西曰、入覲法老、告之曰、希伯來人之上帝耶和華云、宜釋吾民、使其崇事於我、
如其不釋、而仍拘之、
則耶和華加手於爾在田之羣畜、馬驢駱駝牛羊、必有重疫、
以色列與埃及之羣畜、耶和華必區別之、以色列人所有、無一斃者、
耶和華定期曰、明日我於斯土、必行是事、
翌日、耶和華果行之、埃及之羣畜盡斃、而以色列族之羣畜、無一斃者、
法老使人瞷之、見以色列族之羣畜、一無所斃、惟法老心頑、不釋斯民、○
耶和華諭摩西亞倫曰、取爐灰盈掬、摩西於法老前、向天揚之、
必化爲塵、徧於埃及、俾通國人畜、生瘍與疹、
二人遂取爐灰、立法老前、摩西向天揚之、使人及畜生瘍與疹、
術士因有瘡痍、不能立於摩西前、蓋術士與埃及人、皆生瘍也、
耶和華使法老剛愎厥心、不聽從之、如耶和華所諭摩西之言、○
耶和華諭摩西曰、詰朝夙興、立法老前、告之曰、希伯來人之上帝耶和華云、宜釋吾民、使其崇事於我、
今我必降諸災於爾、以及臣民、使爾知宇內無如我者、
我若伸手、以疫擊爾、及爾之民、爾必見滅於斯世、
然我之立爾、實欲顯我能於爾、且揚我名於天下、
爾猶自高、禁阻我民、不釋之往乎、
明日此時、我必雨雹甚厲、自埃及肇基迄今、無若是者、
今當遣人促爾羣畜、及田間所有、使之旋返、凡人與畜、在田不歸者、雹必降而斃之、
法老之臣畏耶和華言者、使僕與畜避歸於舍、
其不以耶和華言爲意者、則遺僕與畜於田、○
耶和華諭摩西曰、舉手向天、使雹雨於埃及、傷通國之人畜、及其田蔬、
摩西遂舉杖向天、耶和華使雷震雹降、火閃於地、雹遍埃及、
雹中雜火、其勢甚烈、自埃及肇基以來、未之有也、
埃及通國人畜、凡在田者、咸被雹擊、田蔬悉傷、園木盡折、
惟以色列人所居之歌珊無雹、○
法老召摩西亞倫曰、我今有罪、耶和華乃義、我與我民皆惡也、
雷轟雹降足矣、請禱於耶和華、我則釋汝、不復留此、
摩西曰、俟我出邑、卽舉手以禱耶和華、雷必止、雹不降、使爾知宇內悉屬耶和華、
然我知爾與羣臣、不畏上帝耶和華、
當時麰麥初穗、胡麻始華、是以俱壞、
小麥麤麥未長、是以不壞、
摩西退、出邑、舉手以禱耶和華、雷雹卽止、雨不復注、
法老見雨雹與雷皆止、仍干罪戾、同其羣臣剛愎厥心、
其心頑梗、不釋以色列人、如耶和華所諭摩西之言、