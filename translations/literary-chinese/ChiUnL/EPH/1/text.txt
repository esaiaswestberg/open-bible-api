由上帝旨、爲基督耶穌使徒保羅、書達以弗所諸聖徒、及忠信於基督耶穌者、
願恩惠平康、由我父上帝、及主耶穌基督歸爾、○
祝頌上帝、我主耶穌基督之父、曾由基督、祝我以在天屬神之諸福、
卽如創世之先、由基督選我儕、俾在其前聖而無玷、
依厥善旨、以愛豫定我儕、由耶穌基督得爲其子、
致讚其恩之榮、卽於其愛子中樂賜我儕者、
我儕於彼因其血而得贖、卽罪之赦、依上帝洪恩也、
此恩、乃上帝以諸智諸識溢於我者、
示我以厥旨之奧祕、循其善意、乃於彼中所定者、
迨期滿時、在天在地之萬有、悉統一於基督、
我儕於彼亦得爲業、乃依己旨行萬事者所豫定、
致使其榮、因我儕先於基督有望者、得頌讚焉、
爾於彼旣聞眞道、卽救爾之福音、且信之、則受所許聖神之印、
此乃我儕嗣業之質、迨上帝之業見贖、其榮則得頌讚、
故我聞爾於主耶穌之信、向諸聖徒之愛、
則爲爾感謝不已、祈禱時常念及爾、
俾我主耶穌基督之上帝、有榮之父、賜爾明智與啟示之靈、以識上帝、
心目克明、俾知爾蒙其召所望何如、彼於諸聖徒之業、其榮之豐富何如、
且於我諸信者、其能之浩大何如、乃依其能力運行於基督中、卽自死起之之時、使坐其右於天、
且於我諸信者、其能之浩大何如、乃依其能力運行於基督中、卽自死起之之時、使坐其右於天、
超乎諸執政者、秉權者、有能者、宰治者、及凡有名者、不第今世、亦在來世、
且服萬有於其足下、使爲萬有之首於教會、
教會爲其體、乃充乎萬有者之所充也、