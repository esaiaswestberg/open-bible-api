故爾當效上帝、如愛子然、
又當以愛而行、如基督愛我儕、爲之舍己、爲供爲祭、獻於上帝、以爲馨香、
惟淫亂及汚穢貪婪、爾中言之亦不可、乃聖徒所宜也、
淫詞、浮言、戲謔、皆非所宜、寧祝謝耳、
蓋爾誠知淫者、汚者、及貪婪與拜像同者、皆不得嗣業於基督、曁上帝之國、
勿爲人之虛言所欺、緣此、上帝之怒、臨於悖逆之人、
故勿與之同羣、
爾素爲暗、今宗主而爲光、當如光明之人而行、
夫光明之實、卽在諸善與義與誠也、
宜審主之所悅、
毋與無實之暗行、寧責之、
蓋彼之隱行、言之辱矣、
凡事之受責者、以光而顯、蓋凡顯者光也、
故曰、寐者宜寤、自死而起、基督將照爾矣、○
愼顧爾行、勿若無智、乃若有智、
宜惜光陰、時日邪慝故也、
勿爲愚、務悉主旨、
勿酗酒而蕩檢、惟充以聖神、
以詩、以歌、以靈賦、互相酬答、口唱心和以向主、
凡事以我主耶穌基督之名、恆謝父上帝、
當寅畏基督、而相順服、○
婦當服夫、如服主然、
蓋夫爲婦首、如基督爲教會首、亦爲全體之救者、
教會服基督、婦凡事服夫、亦宜如是、
夫當愛婦、如基督愛教會、爲之舍己、
欲使之爲聖、由水之洗、以道潔之、
立之己前、爲有榮者、毫無瑕皺等疵、乃聖而無玷也、
如是、夫宜愛婦如己身、愛婦卽愛己也、
從未有自惡己身者、惟保養之、煦嫗之、如基督之於教會然、
蓋我儕爲其體之肢也、
是以人離父母、膠漆其妻、二者成爲一體、
此奧祕大矣、我言之、乃指基督與教會也、
然爾曹各宜愛婦如己、婦亦宜敬畏其夫、