亞基帕謂保羅曰、許爾自陳、保羅舉手訴曰、
亞基帕王歟、我爲猶太人所訟者、今日得陳於爾前、幸也、
更幸者、因猶太人之例規辯端、皆爾所知、故求寬忍聽我、
我自少時爲人若何、自始偕我故土之民、及在耶路撒冷、猶太人皆知之、
彼如允作證、則知我自始依我教中至嚴之門、爲法利賽人也、
今我立而被鞫、乃爲望上帝所許於我儕之列祖者、
我十二支、日夜殷勤崇事、亦望獲此許耳、王乎、我爲此望、爲猶太人所訟、
上帝若起夫死者、爾曹何以爲不可信乎、
昔我意謂拿撒勒耶穌之名、當多方攻之、
又嘗行此於耶路撒冷、且由祭司諸長受權、多囚聖徒、迨其見殺、我亦許之、
又屢刑之於會堂、強使褻凟、攻之益狂、窘逐之至於外邑、
王歟、我以祭司諸長之權、奉命往大馬色、
時當正午、途中見自天有光、燦耀於日、環照我及同行者、
衆皆仆地、我聞有聲、以希伯來音語我曰、掃羅、掃羅、何窘逐我、爾以足踢刺、難矣哉、
我曰、主、爾爲誰、曰、我乃爾所窘逐之耶穌也、
起而立、蓋我特見於爾、立爾爲役與證、以證爾所見、及我將示爾者、
我將拯爾於斯民、及異邦中、
我今遣爾就之、俾啟其目、使彼離暗就光、脫於撒但之權、而歸上帝、致得罪赦、同獲因信成聖之業、
亞基帕王歟、是以我未違自天之示、
乃先在大馬色、次在耶路撒冷、猶太全地、爰及異邦人、告之宜改悔、歸上帝、行事符於改悔、
猶太人因此諸事、執我於殿、欲殺我、
然我蒙上帝之佑、今日猶存、並爲證於尊者卑者之前、所言無非諸先知及摩西豫言之事、
卽基督必受害、本其由死復起、光照斯民、及異邦人也、○
保羅如此申訴、非斯都大聲曰、保羅、爾狂矣、爾多學、令爾狂矣、
曰、非斯都大人、我非狂也、我所言者、乃眞實通明之言、
以王知此、故於王前毅然言之、且深信此事、無所隱諱、蓋非行之於僻隅也、
亞基帕王歟、爾信諸先知否乎、我知爾信也、
亞基帕謂保羅曰、爾以少許之勸勉、令我爲基督徒耶、
保羅曰、我求上帝、無論以少以多、不獨使爾、卽凡今日聽我者、除此械繫、均與我無異也、○
王與方伯、及百尼基氏、並同坐者皆起、
退而相語曰、斯人所爲、無當死當繫之事、
亞基帕謂非斯都曰、斯人若未上叩該撒、釋之可也、