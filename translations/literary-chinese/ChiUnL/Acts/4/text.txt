二人與民言時、諸祭司與殿司、及撒都該人突至、
不悅其訓民、且依耶穌宣自死復起、
遂執而囚之、以待翌日、因時已暮也、
然聽道者多信之、人數約五千焉、○
翌日、有司、長老、士子、會於耶路撒冷、
大祭司亞那與該亞法、約翰、亞力山大、及大祭司之族咸在、
立二人於中、問曰、爾以何能何名行此乎、
彼得充於聖神、語之曰、民之有司、與長老乎、
我儕今日、若因行於殘疾者之善事見訊、卽斯人何由得愈、
則爾衆與以色列諸民、宜知斯人得愈、立於爾前、乃因拿撒勒耶穌基督之名、卽爾所釘於十架、而上帝自死起之者也、
彼乃爾工師所棄之石、已成屋隅首石矣、
此外別無拯救、蓋天下人間、未錫他名、故我儕以之得救也、○
衆見彼得約翰之果敢、且知其爲無學無識之氓、則異之、又知其曾偕耶穌、
亦見得愈者偕立、則莫能辯駮、
乃令之出公會、相議曰、
斯二人將何以處之、因彼顯行異蹟、彰著於凡居耶路撒冷者、我儕不能言其無有也、
惟免其廣播於民中、宜威嚇之、俾不復以斯名語人、
遂召而戒之曰、勿以耶穌之名、是言是訓、
彼得約翰曰、聽爾曹過於聽上帝、在上帝前爲義否、爾其審之、
蓋我儕所見所聞者、不得不言也、
有司復威嚇而釋之、以民故、末由刑之、蓋衆因其所爲、而歸榮上帝也、
因此異蹟而得愈者、其年已逾四旬矣、○
二人旣釋、乃就其友、以祭司諸長及長老所言者、悉告之、
友聞之、同心揚聲頌上帝曰、主乎、爾乃造天地海、及其中萬有者、
曾以聖神藉爾僕我祖大衞之口云、異邦狂怒、諸民妄謀、奚爲哉、
世上列王興起、有司聚集、以敵主及其受膏者、
蓋希律、本丟彼拉多、及異邦人、與以色列民、果集於此邑、欲攻爾所膏之聖僕耶穌、
以行爾手爾旨所豫定將成者、
今祈主鑒彼衆之威嚇、使爾僕毅然宣爾道、
隨時伸爾手施醫、俾奇兆異蹟、由爾聖僕耶穌之名而行、
祈畢、會集之所震動、衆充於聖神、毅然言上帝之道、○
信者之衆、一心一志、無言所有者屬己、諸物與共、
使徒以大能證主耶穌之復起、而大恩臨及於衆、
中無缺乏之人、蓋有田有宅者售之、絜其所鬻之值、置使徒足前、
各依其所需分給之、○
有約瑟者、利未族人也、生於居比路、使徒稱之爲巴拿巴、譯卽勸慰子也、
有田售之、絜其金、置使徒足前、