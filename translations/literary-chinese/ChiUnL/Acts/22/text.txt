曰、諸父兄弟、我今自訴於爾、請聽之、
衆聞其言希伯來言、靜謐益甚、
保羅曰、我乃猶太人、生於基利家之大數、長於此邑、受業於迦瑪列門、依我祖之嚴律、爲上帝熱衷、一如今日爾衆然、
我曾窘逐斯道之人、以至於死、無論男女、繫付於獄、
大祭司與諸長老、亦爲我證、我曾受其達於兄弟之書、往大馬色、欲繫在彼者、曳至耶路撒冷受刑、
行近大馬色、時約日中、忽有大光自天環照、
我卽仆地、聞有聲謂我曰、掃羅、掃羅、何窘逐我、
我對曰、主、爾爲誰、曰、我乃拿撒勒耶穌、爾所窘逐者也、
偕我者見其光、不聞其聲、
我曰、主、我當何爲、曰、起、入大馬色、在彼凡所定爾將行者、悉告爾焉、
緣光之耀、我不能見、偕我者援我手、導入大馬色、
有亞拿尼亞、依律乃敬虔者、爲居大馬色之猶太人所稱、
就而立於我旁、曰、兄弟掃羅、爾可復見、我卽舉目見之、
又曰、我列祖之上帝立爾、俾知其旨、見彼義者、聞其口出之言、
蓋爾將以所見所聞者、爲證於衆、
今何待乎、起、籲其名而受洗、滌爾罪焉、
我反耶路撒冷、在殿祈禱、神遊象外、
見其語我曰、速出耶路撒冷、蓋其人不納爾所證於我者也、
我曰、主、衆知我拘囚信爾者、在諸會堂扑之、
證爾者司提反之血見流時、我旁立樂從、守殺之者之衣、
主曰、往哉、我將遣爾遠適異邦、○
衆聞之至此、則揚聲曰、是夫也、當去之於世、不宜生也、
衆喧呼、擲衣揚塵於空、
千夫長乃命攜保羅入營、以鞭拷訊之、欲知衆之喧呼何故、
方以革帶繫之、保羅謂旁立之百夫長曰、羅馬人未定罪而鞭之、可乎、
百夫長聞此、往告千夫長曰、爾何爲乎、此羅馬人也、
千夫長前謂保羅曰、告我、爾爲羅馬人否、
曰、然、千夫長曰、我以多金得入此籍、保羅曰、我生而然者也、
於是拷訊者退、千夫長知其爲羅馬人、因曾縛之、亦懼、○
翌日、欲確知猶太人訟彼之實、乃解其縛、命祭司諸長、與公會咸集、攜保羅出、立於衆前、