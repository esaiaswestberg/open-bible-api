申初祈禱時、彼得約翰升殿、
有生而跛者、日爲人所舁、置諸殿門之名美者、以求濟於入殿之人、
見彼得約翰入、則求濟焉、
彼得約翰注目視之、曰、觀我、
彼遂著意二人、冀有所獲、
彼得曰、金銀我所無、惟以所有者予爾、於拿撒勒耶穌基督之名、爾其行哉、
遂執其右手起之、其足與踝卽健、
乃躍而立以行、偕二人入殿、且行且踴、頌讚上帝、
衆民見其行並頌讚上帝、
皆識其爲素坐殿之美門求濟者、因其所遇、甚駭異之、○
其人持彼得約翰時、衆民大奇、趨就之、集於名所羅門之廊、
彼得見之、謂衆曰、以色列人乎、何奇此、何注目視我儕、一若我儕以己能己虔、使之行乎、
夫亞伯拉罕、以撒、雅各之上帝、乃我列祖之上帝、已榮其僕耶穌、卽爾所付者、且於彼拉多前、當其擬釋之之時、而爾竟棄之、
爾棄聖且義者、求以兇人予爾、
而殺維生之主、上帝乃自死起之、我儕爲之證、
因信其名、則使斯人得健、乃爾所見所識者、夫由彼而有之信、曾予之完全於爾衆前也、
兄弟乎、今我知爾之所行、由於不知、爾之有司亦然、
但上帝藉諸先知之口、豫指基督將受之苦、於是而驗、
故爾當改悔而轉移、使罪得塗、俾安舒之日自主而來、
致主遣爲爾豫定之基督、卽耶穌也、
夫天必受之、以待萬物復興之時、卽上帝自世初、藉其聖先知之口所言也、
摩西固曰、主上帝將於爾兄弟中、爲爾挺生先知若我、凡其所語爾者、爾宜聽之、
凡不聽此先知者、必盡滅於民中、
且諸先知自撒母耳以來、凡豫言者、皆指此日也、
爾爲先知之子孫、承上帝與爾列祖所立之約、卽謂亞伯拉罕曰、天下諸族、將由爾裔獲福、
上帝旣挺生其僕、先遣之祝爾、俾爾轉移、各去其惡焉、