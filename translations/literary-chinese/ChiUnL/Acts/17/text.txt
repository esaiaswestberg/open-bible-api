經行暗妃波里、亞波羅尼亞、至帖撒羅尼迦、有猶太人會堂、
保羅依然入之、歷三安息日、本諸經與人辯論、
於基督當受害、自死復起、闡發而指陳之、又云、我所宣於爾之耶穌、卽基督也、
中有數人受勸、附於保羅西拉、又敬虔之希利尼人甚多、貴婦亦不少、
但猶太人妒之、招納市井匪類、聚集羣衆、使闔邑鼓譟、突至耶孫室、欲取二人以予民、
不遇、則曳耶孫、與數兄弟、至邑宰前、呼曰、擾亂天下者亦至此矣、
耶孫納之、此輩所行、違該撒命、言有他王耶穌也、
衆民與邑宰聞之、則悚懼、
乃取耶孫與餘人之保而釋之、○
兄弟乘夜、急遣保羅西拉往庇哩亞、至則入猶太人會堂、
此邑之人、賢於帖撒羅尼迦人、以其樂於受道、日究經文、果如此否、
故其中多信者、又有希利尼貴婦、及男子亦不少、
但帖撒羅尼迦之猶太人、知保羅宣上帝道於庇哩亞、遂至彼、聳衆而擾之、
兄弟卽遣保羅適於海、惟西拉提摩太尚留於彼、
送保羅者引至雅典、旣受其命、召西拉提摩太速就之、乃返、○
保羅在雅典待之、見其邑偶像充斥、中心憤激、
乃在會堂、與猶太人、及敬虔者辯論、且日在市、與所遇者亦然、
有以彼古羅、斯多亞二教之哲士數人、與之爭辨、或曰、此啁嘐者、欲何言耶、或曰、似宣揚異邦鬼神者、蓋保羅宣耶穌及復起也、
遂援之至亞畧巴古、曰、爾所言之新教、可得聞乎、
爾引異聞入我耳、故我儕欲知其意焉、
蓋雅典人及旅是邑者、不遑他務、惟於新者是言是聽、○
保羅立於亞畧巴古曰、雅典人乎、我見爾凡事敬畏鬼神、過矣、
適遊行時、觀爾所拜者、遇一壇、書曰、未識之神、爾所未識而崇拜者、我明告爾、
夫造宇宙及其中萬有之神、乃天地主、不居手造之殿、
非若有所需者、受人手之供事、自以生命氣息、及萬物賜衆、
且由一本造萬邦之人、以居全地、時以定之、界以限之、
俾其尋上帝、庶揣摩得之、然彼不遠我儕一人也、
蓋我儕在其中而生、而動、而存、如爾作詩者有云、我儕亦爲其裔、
旣爲上帝裔、則不當意其性質如金銀石、爲人工機巧雕琢者、
是以往時無知、上帝容之、今乃隨在命衆改悔、
蓋彼已定一日、將以所立之人、義鞫天下、乃自死復起之、俾衆徵信焉、○
衆聞死者復起之言、或哂之、或曰、願再聞爾言此、
於是保羅離之而去、然有數人附而信焉、
中有亞畧巴古之丟尼修、及婦大馬哩者、又有他人偕之、