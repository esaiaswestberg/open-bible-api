五旬節旣至、彼衆咸集一處、
忽自天有聲、如烈風衝突、充乎所坐之室、
遂見有歧舌如火、止於各人、
衆皆充乎聖神、始言諸方言、如神所賜以言者、○
時、有敬虔之猶太人、來自天下諸國、寓於耶路撒冷、
旣聞此聲、集而惶惑、因各聞其言己之方言也、
咸駭而奇之、曰、言者非皆加利利人乎、
何我儕所聞、盡己故土之言耶、
有帕提亞人、瑪代人、以攔人、居米所波大米、猶太、加帕多家、本都、亞西亞、
弗呂家、旁非利亞、埃及、曁近古利奈之呂彼亞諸方者、並來自羅馬之旅人、或猶太人、或進教者、
革哩底人、亞拉伯人、咸聞以己之方言、述上帝之大事也、
遂皆駭異猶豫、相問曰、此何意耶、
或戲之曰、彼酣於新酒耳、○
彼得與十一使徒立而揚聲曰、猶太人、與凡居於耶路撒冷者、宜知此而諦聽我言、
爾意其人爲醉者、非也、蓋時甫巳初耳、
此卽由先知約珥所言、
上帝曰、末時、吾將注吾神於凡有血氣者、爾之子女將豫言、幼將見象、老將見夢、
是時也、吾將以神注吾僕婢、彼將豫言、
吾將顯異蹟於上天、見奇兆於下地、若血、若火、若煙霧、
日將變暗、月將變血、在主日未至之前、卽其大而顯赫之日也、
凡籲主名者、必得救也、
以色列人乎、宜聽斯言、拿撒勒人耶穌、卽上帝曾由彼所行於爾中之大能、異蹟奇兆、表著於爾、如爾所知者、
彼依上帝之定旨及豫知、而見付矣、爾曹以不法者之手、釘而殺之、
上帝釋其死之苦而起之、以其不能拘於死也、
蓋大衞指之曰、吾見主常在我前、在我右、俾吾不移、
故我心喜而舌悅、形軀恆於望中、
以爾不遺吾魂於陰府、不許爾之聖者見朽、
爾旣示我以維生之路、將使我於爾前而樂甚、
兄弟乎、我試以先祖大衞、侃侃語爾、彼死而葬、其墓存於我中、以迄今日、
彼爲先知、且知上帝曾誓許之、將由厥裔中立一人居其位、
豫見及此、而言基督之復起、故謂其不遺於陰府、其形軀亦不見朽、
此耶穌爲上帝所起、吾儕皆爲之證、
旣爲上帝右手所舉、又受父所許之聖神、遂以注此、卽爾所見所聞者也、
蓋大衞未升天、乃自言曰、主謂我主云、爾坐我右、
待我使爾諸敵爲爾足几、
夫以色列全室、宜確知之、爾所釘於十架之耶穌、上帝已立之爲主、爲基督矣、○
衆聞之、中心如刺、謂彼得與諸使徒曰、兄弟乎、我當何爲、
彼得曰、爾宜改悔、各以耶穌基督之名受洗、俾罪獲赦、且將受聖神之賜焉、
因所許者歸爾、及爾子孫、並諸遠人、卽凡主我之上帝將召者、
復以多言證而勸之曰、爾宜自救、脫此邪曲之世也、
於是納其言者皆受洗、是日約增三千人、
恆於使徒之訓、互相交接、擘餅、祈禱、○
衆民驚懼、使徒又多行異蹟奇兆、
凡信者會同、諸物與共、
鬻其物產、各依所需、與衆分之、
日一厥心、恆在於殿、又在家中擘餅、以欣以誠而食、頌讚上帝、亦見悅於衆民、主以得救者日增之、
