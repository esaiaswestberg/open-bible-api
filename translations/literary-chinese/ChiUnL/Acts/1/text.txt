提阿非羅乎、我曾作前書、論耶穌始行始教者、
至其由聖神、命所選之使徒後、見接升天之日、
其受害後、見於使徒、以多據顯己爲生、歷四旬、且言上帝國之事、
與使徒同集時、命之曰、勿去耶路撒冷、以待父所許、卽爾嘗聞於吾者、
蓋約翰施洗以水、不日、爾將受洗於聖神矣、○
使徒會集、
問耶穌曰、主、爾興復以色列國、卽此時乎、耶穌曰、時與日、乃父以己權所定、非爾可知也、
但聖神臨爾時、爾將得能、且於耶路撒冷、猶太全區、撒瑪利亞、以至地極、爲我之證、
言畢、衆觀時、耶穌見舉、有雲接之而不見、
旣上升、衆注目仰天、適有二白衣者立其旁、
曰、加利利人乎、胡爲立而仰天耶、此耶穌別爾、見接升天、爾見其如何升天、亦將如何下臨也、○
使徒自橄欖山歸耶路撒冷、此山距耶路撒冷、約一安息日之程、
入城、則登所居之樓、有若彼得、約翰、雅各、安得烈、腓力、多馬、巴多羅買、馬太、亞勒腓子雅各、稱銳之西門、雅各之子猶大、
彼衆偕數婦、及耶穌母馬利亞、與其兄弟、一心恆務祈禱、○
斯時聚集之衆、約百二十人、彼得立於其中、
曰、兄弟乎、聖神以大衞之口、豫言引人執耶穌之猶大、此經得驗、宜也、
蓋彼曾與我儕同列、共任此役、
斯人以不義之賞、購田、身仆腹裂、其腸突流、
耶路撒冷居民悉知之、故依方言、稱其田曰亞革大馬、卽血田也、
詩篇載云、願其屋宇爲墟、無人居之、又云、願其督率之職、他人取之、
故主耶穌在我儕中出入時、
自約翰施洗始、至其別我接升之日、須於常與我儕偕者、簡立一人、同證其復起也、
是故立二人、一約瑟、稱巴撒巴、又名猶士都、一馬提亞、
乃祈曰、識衆心之主歟、於此二人、示爾所選者爲誰、
俾得與於此役、及使徒之職、猶大已由之墮落、而往己地矣、
於是鬮之、得馬提亞、遂與十一使徒同列焉、