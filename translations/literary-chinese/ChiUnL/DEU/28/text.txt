如爾聽從爾上帝耶和華之言、遵行其誡、我今日所諭爾者、則爾上帝耶和華必舉爾升高、超乎天下萬民、
如爾聽從爾上帝耶和華之言、則此諸福、必臨及爾、
在邑獲福、在田獲福、
身之所生、土之所產、畜之所出、牛羣之犢、羊羣之羔、並皆獲福、
盛糧之筐、搏麪之器獲福、
爾出獲福、爾入獲福、
敵起攻爾、耶和華必使爾擊敗之、其攻爾也由一途、其逃爾也由七途、
耶和華必降福於爾倉、及爾手之所爲、錫嘏於爾、在爾上帝耶和華所賜之地、
如爾守爾上帝耶和華之誡、遵行其道、則耶和華必踐其所誓、立爾爲己之聖民、
天下億兆、將見爾稱以耶和華名、惟爾是畏、
耶和華必使爾昌熾、身之所生、畜之所出、土之所產、俱蒙福祉、於耶和華所誓爾祖賜爾之地、
耶和華必爲爾啟其寶藏、使天降時雨於爾土、於爾凡百所爲、錫嘏於爾、爾貸金於列邦、而不告貸於彼、
如爾聽從爾上帝耶和華之誡命、我今日所諭爾者、謹守遵行、不偏左右、離我今日所諭之言、不從他神、而崇事之、則耶和華必以爾爲首、不以爾爲尾、使爾居上、不居於下、○
如爾聽從爾上帝耶和華之誡命、我今日所諭爾者、謹守遵行、不偏左右、離我今日所諭之言、不從他神、而崇事之、則耶和華必以爾爲首、不以爾爲尾、使爾居上、不居於下、○
如爾不聽爾上帝耶和華之言、不守其誡命典章、我今日所諭爾者、則此諸詛、必臨及爾、
在邑受詛、在田受詛、
盛糧之筐、搏麪之器受詛、
身之所生、土之所產、畜之所出、牛羣之犢、羊羣之羔、並皆受詛、
爾入受詛、爾出受詛、
耶和華因爾行惡離棄彼、必於凡爾所爲、加爾咒詛、擾亂譴責、以致速亡、
耶和華必使疫癘附於爾身、以至滅爾於爾入據之地、
耶和華必以癆疾、熱疾、炎疾、瘧疾、兵革、枯槁、霉爛擊爾、此災必追襲爾、致爾隕沒、
覆爾之天如銅、載爾之地如鐵、
耶和華必以塵沙爲雨、自天降於爾土、俾爾滅亡、
耶和華必使爾爲敵所敗、爾攻之也由一途、爾逃之也由七途、拋棄於天下萬國之中、
爾屍必爲飛禽走獸所食、無人逐之、
耶和華必以埃及人所患之癰、痔、疥、癬、不治之症、加乎爾身、
又必使爾顚狂、目瞽心驚、
雖在日中、猶如瞽者暗中摸索、所行所爲、不獲亨通、恆遭暴虐刦奪、無人救援、
聘妻而人與之寢、築室而己不得居、植葡萄園而不得食其果、
爾牛被宰、爾目擊之、而不得食、爾驢被奪、爾目擊之、而不見返、爾羊付於爾敵、無人救爾、
子女付於異族、爾將終日瞻望、至於目盲、無力拯之、
爾之土產、及爾勞而得者、將爲爾所未識之民吞噬、爾惟受虐見迫、歷久如是、
爾目所見、必致顚狂、
耶和華必以惡瘡、加於爾膝與股、自踵延及於頂、無術以療、
耶和華必以爾及爾所立之王、徙至爾與爾祖素所未識之國、在彼奉事木石之神、
於耶和華徙爾所至之國、必爲人所駭異、作諺語及話柄、
爾之田畝、播種則多、獲實則少、蝗食故也、
植葡萄園而治之、不收其果、不飲其酒、蟲食故也、
四境有橄欖樹、不以其油膏身、果隕故也、
爾生子女、不爲爾有、被虜故也、
爾囿之樹、爾地之產、爲蝗所食、
爾中賓旅、必愈升愈高、爾愈降愈卑、
彼可貸金於爾、爾不貸金於彼、彼爲首、爾爲尾、
凡此諸詛、必追襲爾、臨及爾、俾爾滅亡、因爾不聽爾上帝耶和華所諭之言、守其誡命典章、
凡此諸詛、必爲異蹟奇事於爾、爰及子孫、歷世靡曁、
爾當富有之時、不中心欣喜、奉事爾上帝耶和華、
爾必饑渴、裸裎、匱乏、服役於敵、耶和華所遣攻爾者、彼以鐵軛置於爾頸、迨爾滅亡、
耶和華必使遠民、如鷹之飛、來自地極、以攻擊爾、其言爾不之識、
其容強悍、不顧耆老、不恤幼穉、
爾畜所生、爾土所產、俱爲所食、迨爾滅亡、爾穀與酒及油、牛羣之犢、羊羣之羔、取之無遺、迨爾滅亡、
爾上帝耶和華所賜爾之全地、其中諸邑、城垣高固、爾所恃也、敵必困爾於中、迨其傾圮、
被圍之時、受敵窘迫、至食子女之肉、爾上帝耶和華所賜者、
爾中荏弱嬌嫩之人、必怒視其兄弟、及懷中之妻室、遺留之子女、
甚至彼於敵圍爾邑、窘迫之際、食其子女之肉、不肯分給親屬、無所遺餘故也、
爾中荏弱嬌嫩之婦、因其嫋娜、以足踐地、猶且不屑、必怒視其懷中之夫、與其子女、曁膝間之嬰孩、及凡所生、緣敵圍邑窘迫、而無所得、則私食之、
爾中荏弱嬌嫩之婦、因其嫋娜、以足踐地、猶且不屑、必怒視其懷中之夫、與其子女、曁膝間之嬰孩、及凡所生、緣敵圍邑窘迫、而無所得、則私食之、
如爾不守此書所載法律之言、不畏爾上帝耶和華尊榮可畏之名、
則耶和華必使爾遘奇異之災、至重至久之殃、艱苦纏綿之病、爰及苗裔、
加以埃及諸疾、爾所畏者、必附爾身、
更有諸疾諸災、律書所未載者、耶和華亦以相加、迨爾滅亡、
昔爾人數、如天星之多、因不聽爾上帝耶和華命、致所遺無幾、
昔耶和華以善待爾、昌熾爾爲悅、厥後以毀滅爾、殲殄爾爲悅、使爾絕於所入而得之地、
耶和華必散爾於列邦、自地極至天涯、在彼奉事木石之神、爾與爾祖所未識者、
在此族中、不獲綏安、無有駐足之所、耶和華必使爾心慄目盲、精神衰敗、
爾之生命、懸寄危境、晝夜驚惶、料難保全、
因心所懼、與目所見、朝必曰願得及暮、暮必曰願得及朝、
往埃及之途、我曾諭爾、不復見之、耶和華必使爾駕舟復返、在彼自鬻於敵、爲僕爲婢、無人市爾、