摩西自摩押平原、登尼波山、陟耶利哥相對之毘斯迦嶺、耶和華示以基列全地、至於但境、
及拿弗他利全地、以法蓮瑪拿西地、猶大全地、至於西海、
南方與椶樹城耶利哥谷之平原、至於瑣珥、
耶和華諭之曰、此地乃我所誓於亞伯拉罕以撒雅各、以賜其後裔者、我使爾目覩、惟不得濟、
於是耶和華之僕摩西卒於摩押、如耶和華所言、
葬於摩押之谷、在伯毘珥相對之所、越至今日、無有知其墓者、
摩西卒時、年百有二十、其目未眊、其力未衰、
以色列人於摩押平原、爲之哀哭三旬、盈其日數、
嫩之子約書亞、因摩西曾按手其首、充以智慧之神、以色列人聽從之、遵耶和華所諭摩西之命、
此後以色列中、未有挺生先知、若摩西者、爲耶和華晤對相識、
遣之在埃及地、行異蹟奇事於法老、及其諸臣、與其四境、
並顯大能之手、行可畏之事、以色列衆目覩、