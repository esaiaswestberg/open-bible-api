此後、我見有門啟於天、初聞之聲如號角者、與我言曰、升此、我將以後必成之事示爾、
我忽感於聖神、見有座設於天、又有居其上者、
視之如碧玉、如瑪瑙、有虹環其座、視之如葱珩、
座之四周、有二十四座、居其上者、二十四長老、身衣白衣、首戴金冕、
有電與聲與雷、出自座中、亦有火燈七、燃於座前、卽上帝之七神也、
座前有若玻璃海、如水晶然、座中及座之四周、有生物四、前後滿目、
一若獅、二若犢、三貌如人、四若飛鷹、
各有六翼、遍體有目、晝夜不憩、言曰、聖哉、聖哉、聖哉、主上帝全能者、昔在今在、而將來者也、
生物以榮、以尊、以謝、歸諸座者、卽維生世世者也、
時、二十四長老、伏居於座者之前、崇拜維生世世者、且投其冕於座前、曰、
我主我上帝、爾堪受榮與尊與能、蓋爾昔造萬有、其有也造也、乃因爾旨也、