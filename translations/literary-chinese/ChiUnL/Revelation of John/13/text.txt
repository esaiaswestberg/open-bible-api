我又見一獸自海而上、十角七首、角戴十冕、首有謗讟之名、
所見之獸似豹、足如熊、口如獅、龍以其能其座與大權予之、
我見其一首、若受傷瀕死而得醫愈、全地遂奇而從之、
又拜龍、因以其權予獸、亦拜獸、曰、孰似獸乎、孰能與之戰乎、
又予之口、言諸大事、及諸謗讟、又予之權、凡四十有二月、
遂啟口出謗讟上帝之言、謗讟其名其幕、並居於天者、
又予之權、戰諸聖徒而勝之、且治諸族諸民諸方諸邦、
宅地之人、其名自創世時、未錄於見殺之羔維生之册者、皆將拜獸、
有耳者宜聽之、
凡宜見虜者則見虜、以刃殺人者、則必見殺於刃、諸聖徒之忍與信在此矣、○
我又見一獸由地而上、兩角如羔、其言如龍、
悉行前獸之權於其前、又使地與宅地之人、拜劇創得愈之前獸、
又行大兆於人前、使火自天降地、
因所予行於獸前之兆、以惑宅地之人、告之宜造刃傷仍生之獸像、
又予之權、以生氣賦於像、使之能言、且令凡不拜獸像者見殺、
亦令卑與尊、貧與富、主與僕、皆受印誌、或於右手、或於額上、
若無其印誌、卽獸之名、或其名之數、則不得買與賣也、
智在於此、有穎悟者、可以計獸之數、蓋人數也、卽六百六十有六、