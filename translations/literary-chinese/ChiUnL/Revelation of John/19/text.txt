此後、我聞在天若羣衆之大聲、曰、阿利路亞、救與榮與能、皆歸我之上帝、
以其鞫眞且義也、蓋曾鞫以淫汚世之大妓、且於彼身、伸其諸僕流血之寃也、
又曰、阿利路亞、焚彼之煙上騰、以至世世、
二十四長老、與四生物、遂伏拜居於座之上帝曰、阿們、阿利路亞、
有聲自座出曰、凡爲其僕而畏之者、卑與尊皆宜頌我上帝、
我又聞若羣衆之聲、衆水之聲、大雷之聲、曰、阿利路亞、蓋主我上帝全能者王矣、
我儕當欣喜歡樂、以榮歸之、蓋羔之婚期已至、其婦已自備矣、
且令其自衣以枲、光而潔、蓋枲乃聖徒之義行也、
又謂我曰、書之、凡見召赴羔之婚筵者福矣、又曰、此乃上帝誠實之言也、
我遂伏其足前拜之、彼謂我曰、毋以爲也、我與爾及爾諸兄弟、爲耶穌之證者、同爲僕、爾當拜上帝也、蓋耶穌之證、乃豫言之大旨也、○
我又見天開、有白馬焉、乘之者稱爲忠信誠實、其鞫其戰、無不義也、
目如火焰、首戴數冕、且書以名、己之外無識之者、
衣以灑血之衣、其名稱爲上帝道、
在天衆軍、乘白馬而從之、皆衣枲、白且潔、
口出利劍、將以擊列邦、且以鐵杖牧之、全能上帝恚怒之酒醡、彼亦踐之、
其衣及股、有名書曰、諸王之王、諸主之主、○
我又見一使立於日中、大聲而呼、謂凡飛於天空之鳥曰、來、集於上帝之盛筵、
俾得食君王將帥勇士、及馬與乘之者、或自主爲奴、與卑者尊者之肉、○
我又見獸及世上諸王、並其軍咸集、欲與乘馬者及其軍戰、
獸被執、僞先知亦然、卽昔行異蹟於獸前、以惑受獸印誌、而拜其像者、二者生投於火湖、以硫焚之、
餘皆見殺於乘馬者口出之劍、衆鳥皆飽其肉焉、