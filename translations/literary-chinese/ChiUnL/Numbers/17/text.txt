耶和華諭摩西曰、
爾諭以色列人、由之取杖、按宗族之牧伯、取杖十二、宗族各一、書名其上、
亞倫名書於利未族之杖、牧伯各有其杖、
以杖置於會幕法匱前、我所蒞臨之處、
我所簡者、其杖必萌芽、使以色列族怨爾之言息焉、
摩西以此言告以色列人、諸牧伯各付其杖、循其宗族、計十有二、亞倫之杖在其中、
摩西置諸法幕、在耶和華前、
翌日、摩西入法幕、見亞倫之杖、屬利未族者、萌芽舒蕊、結杏已稔、
摩西取杖於耶和華前、攜至以色列衆、彼旣觀之、各取其杖、
耶和華諭摩西曰、反亞倫杖於法匱前、存之爲誌、使此叛逆之輩、息怨於我、免其隕沒、
摩西遵耶和華命而行、○
以色列族謂摩西曰、我將死矣、我其亡乎、我悉亡矣、
凡近耶和華之幕者死、我將皆亡乎、