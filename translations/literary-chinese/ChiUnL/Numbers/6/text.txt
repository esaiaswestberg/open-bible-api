耶和華諭摩西曰、
告以色列族云、如男女許願爲拿細耳人、自爲區別、歸於耶和華、
清酒醇醪、必戒之、清酒醇醪所釀之醯、及葡萄汁、均勿飲、葡萄或鮮或乾、均勿食、
自爲區別時、葡萄樹所產、自實及皮、均不可食、
旣自許願區別、薙髮之刀、勿加於首、迨區別歸於耶和華之日旣盈、彼必爲聖、當留其髮、
自爲區別、歸於耶和華時、毋近尸側、
旣已留髮、顯其歸於上帝、雖其父母兄弟姊妹死、毋爲之蒙不潔、
自爲區別時、彼歸耶和華爲聖、
倘有人猝死其側、致首蒙汚、必待七日而後爲潔、是日薙髮、
越至八日、攜鳲鳩二、或雛鴿二、至會幕門、付於祭司、
祭司獻之、一爲贖罪祭、一爲燔祭、贖其近尸之罪、卽日俾首成潔、
自爲區別時、因其蒙汚、宜復區別、歸於耶和華、攜一歲之牡羔一、爲補過祭、旣往之日、乃爲虛度、○
爲拿細耳人者、所許之日旣盈、其例如左、當攜之至會幕門前、
獻禮物於耶和華、一歲之牡羔一、爲燔祭、一歲之牝羔一、爲贖罪祭、牡綿羊一、爲酬恩祭、俱須無疵、
曁無酵餅一筐、和油之細麪餅、抹油之無酵薄餅、及相隨之素祭灌祭、
祭司取而奉於耶和華前、爲之獻贖罪祭、及燔祭、
亦獻牡綿羊、爲酬恩祭、並獻無酵餅一筐、與相隨之素祭灌祭、
拿細耳人於會幕門、必薙其區別之髮、投於酬恩祭下之火、
旣薙之後、祭司取所烹之羊肩、與筐中之無酵餅一、無酵薄餅一、付於拿細耳人之手、
祭司必搖於耶和華前、以爲搖祭、此物與所搖之腔、所舉之腿、同爲聖物、歸於祭司、厥後拿細耳人方可飲酒、
拿細耳人許願區別、以禮物奉耶和華、其例若是、外此如能別有所加、必循區別之例、依其所許之願而行、○
耶和華諭摩西曰、
告亞倫及其子云、爾爲以色列族祝嘏、必曰、
願耶和華福祚爾、護持爾、
願耶和華使其容光照爾、施恩於爾、
願耶和華歡顏顧爾、錫爾平康、
如是以我名加以色列族、我必錫嘏焉、