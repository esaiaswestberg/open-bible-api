法利賽人及士子數人、自耶路撒冷來、集就耶穌、
見其徒有以俗手以食者、卽未盥手也、
蓋法利賽人、與猶太衆、執古人遺傳、不力盥其手、則不食、
自市歸、不浴不食、其受而守之者、更有多端、若杯爵銅器、亦洗之、
乃問耶穌曰、爾之門徒、不依古人遺傳、以俗手而食、何也、
耶穌曰、善夫、以賽亞指爾僞善者之豫言也、如記云、斯民以口尊我、而心則遠我、
其拜我徒然、以所教者、乃人所命也、
爾曹舍上帝誡、執人遺傳、
又曰、誠哉、爾廢上帝誡、守爾遺傳也、
蓋摩西曰、敬爾父母、又曰、詈父母者、必死之、
惟爾則曰、若人謂父母云、爾可由我得益者、乃各耳板、卽謂已獻於上帝、
則不許其再有所事於父母矣、
是爾以所授遺傳、廢上帝道也、爾之所爲多類此、
遂復招衆謂之曰、皆宜聽我而悟焉、
未有自外入者能汚人、
惟自內出者、斯汚人也、
遂離衆入室、其徒問此喻之說、
耶穌曰、爾亦如斯不悟乎、豈不知凡自外入者、不能汚人、
因非入其心、乃入其腹、而遺於廁、斯言也、謂食物皆潔也、
又曰、出於人者、斯汚人、
蓋自內卽自人心、出諸惡念、
如苟合、盜竊、兇殺、淫亂、貪婪、惡毒、詭騙、邪侈、妒嫉、訕謗、驕傲、狂悖、
凡斯惡行、皆自內出、而汚人也、○
耶穌去彼、往推羅西頓境內、入一室、不欲人知、而不能隱、
適有一婦、其幼女患邪鬼、聞耶穌事、則來伏其足下、
斯婦乃希利尼人、敍利非尼基族也、求耶穌逐鬼出其女、
耶穌曰、容兒曹先飽、取其餅投狗、非宜也、
對曰、主、然、案下之狗、亦得食兒曹遺屑耳、
耶穌曰、因此一言、爾其往哉、鬼已出爾女矣、
婦歸、見女臥於牀、而鬼已出、○
耶穌出推羅境、過西頓、經低加波利境、至加利利海、
有攜聾而口吃者、求其手按之、
耶穌引之離衆、至僻處、以指探其耳、唾而捫其舌、
仰天歎曰、以法大、譯卽啟也、
其耳卽啟、舌結解、而言明矣、
耶穌戒衆、毋以告人、然愈戒而愈播揚、
衆不勝奇異曰、其所爲皆善、使聾者聞、啞者言矣、