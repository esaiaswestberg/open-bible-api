約伯曰、
如斯之言、我聞之屢矣、爾之慰藉、反增苦惱、
虛誕之詞、有終極乎、爾之應對、何所激耶、
我亦能言爾所言、假使爾心處於我心之境、我亦能輯詞責爾、向爾搖首、
然我必以口堅爾志、以舌解爾憂、
我雖言之、我憂不解、我若不言、我憂其離我乎、
上帝使我困憊、俾我親朋離逖、
爾拘執我、以懲我罪、顦顇之狀、面證我過、
以怒破裂我、窘迫我、向我切齒、我敵拭目視我、
彼衆向我張吻、批頰辱我、集會攻我、
上帝付我於不虔之輩、投我於惡人之手、
我素平康、彼乃折我、執我之頸、擲而碎我、以我爲的、
彼之射者環我、剖我腎、不施矜恤、瀝我膽於地、
屢加毀壞、有若勇士、趨而攻我、
我縫麻布於我膚、汚我角於塵埃、
我面因泣而赤、目蒙陰翳、
然我手無虐、我禱維潔、
地歟、勿掩我血、勿止我籲、
今我在天有爲證者、在上有作保者、
友朋姍笑、我目對上帝而流涕、
願上帝爲人辨寃於其前、並在人之鄰里中、
蓋閱數載、我必行不返之途矣、