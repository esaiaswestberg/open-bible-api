提幔人以利法曰、
人若試與爾言、爾厭之乎、然誰能自禁不言耶、
昔爾訓衆、手弱者堅之、
將躓者以言持之、膝弱者健之、
今也災難臨爾、而爾迷惘、迫爾、而爾驚惶、
爾之所恃、非在寅畏乎、爾之所望、非在正行乎、
試思無辜者伊誰淪沒、端正者何處見絕、
以我觀之、耕惡種孽、所穫如之、
上帝吹噓、彼則喪亡、上帝震怒、彼則消滅、
獅之吼、與猛獅之聲俱息、稚獅之齒見折、
老獅絕食而死、牝獅之子離散、
我竊得一事、我耳微聞其聲、
乃於夜間人酣睡時、出於幻想之意、
驚駭戰慄臨我、百骨悚動、
神過我前、毛髮森豎、
彼立、不辨其狀、第見有象、在於目前、靜默之中、我聞有聲云、
必死之人、豈義於上帝乎、世人豈潔於造之者乎、
卽其臣僕、猶不足恃、卽其使者、尚責其愚、
況居土舍、基塵埃、爲蠹所敗者乎、
旦夕之間、卽見毀滅、永歸烏有、無人介意、
其中幕索、非見奪乎、未得智慧、而隕亡焉、