以利戶又曰、
爾以爲有理、自謂我之義、愈於上帝之義乎、
致云、我何所得、較之干罪、何所益乎、
我將答爾、及爾同侶、
試觀諸天、瞻視高於爾之穹蒼、
如爾干罪、與上帝何涉、爾罪增多、與上帝何與、
如爾爲義、於彼何加、彼於爾手何所得乎、
爾惡或損同類、爾義或利世人、
人因多虐而呼號、緣強者之臂而呼救、
惟無人云、造我之上帝、賜人夜歌者安在、
其教我儕、使勝於地上之獸、俾智於空中之鳥、
人因惡者之驕侈而呼籲、而莫之應、
虛誕之呼籲、上帝誠不之聽、全能者不之顧、
況爾乎、爾乃曰、不得見之、我之事理在其前、惟俟之而已、
今因上帝未加以怒、不甚介意於傲慢、
故約伯空啟厥口、多發無知之言、