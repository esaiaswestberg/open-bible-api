出銀有鑛、鍊金有方、
鐵取於土、銅鎔於石、
人立限於晦冥、究幽暗陰翳之礦石、至乎其極、
鑿穴於荒墟、人跡不到、縋而下、與人相隔、懸搖靡定、
若夫地上、則產糧食、其下翻起、如被火攻、
其石蘊碧玉、藏金沙、
其道鷙鳥不識、鷹目未窺、
惡獸未履、猛獅未過、
其人手鑿堅石、傾陷山根、
鑿石出川、珍寶悉覩、
杜塞滲漏、蘊藏畢見、
惟智慧何處可尋、明哲之所安在、
其值人不之知、生人之地、亦不得見、
深淵曰、不在我中、滄海曰、不與我偕、
不能以金購之、不能衡銀、以爲其值、
俄斐之金、紅玉碧玉、不足較其值、
黃金琉璃、不能爲其匹、精金之器、不足與之易、
珊瑚水晶、俱無足論、智慧之值、愈於珍珠、
古實黃玉、不足與之比、精金不足較其值、
然則智慧奚自、明哲之所何在、
隱於羣生之目、蔽於天空之鳥、
死域與淪亡曰、我聞其名、
上帝悉其道、識其處、
以其鑒觀地極、遍察天下、
爲風定其輕重、量度諸水、
爲雨露立法、爲雷電定程、
其時上帝明見之、宣示之、堅定之、窮究之、
謂人曰、寅畏主爲智慧、遠邪惡爲明哲、