此皆我目擊之、我耳聞而悉之、
爾所知者、我亦知之、不亞於爾、
我誠欲與全能者言、與上帝辯、
爾乃造妄言者、俱爲無用之醫、
願爾緘默無言、斯爲爾智、
請聽我之分析、聆我口訴、
爾爲上帝出妄語、言詭詞乎、
爾徇上帝之情、爲之爭辯乎、
上帝究爾、豈爲美乎、豈可欺上帝、如人之欺人乎、
爾若暗然徇情、彼必譴爾、
其尊榮不令爾畏乎、其威烈不臨於爾乎、
爾之格言、乃灰塵之格言、爾之保障、乃土壤之保障、
爾其緘默、容我言之、無論何遇、我自當之、○
我胡爲懸己肉於齒、置己命於手乎、
彼必殺我、我無所望、然必以我所行、白於其前、
不虔之人、不得詣之、此爲我得救之望也、
願爾諦聽我言、容我之詞、入爾之耳、
今我旣陳我事、知己爲義、
誰與我辯、有之、我則緘默、絕氣而亡、
惟有二事、莫行於我、則我不避爾面、
卽撤爾手離我、勿以威烈怖我、
於是爾問我對、抑我陳爾答、
我愆我罪幾何、請以我之罪過示我、
爾何掩面、以我爲讐、
爾豈迫風飄之落葉、逐枯槁之草芥乎、
乃錄苦事以懲我、使任幼年之罪責、
爾桎我足、察我蹊徑、限我步履、
我如已腐之物、爲蠹所壞之衣、