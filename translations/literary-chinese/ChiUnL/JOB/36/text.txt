以利戶又曰、
容我片時、我將示爾、我爲上帝猶有所言、
我之所知、取諸深遠、歸義於造我者、
我言實不爲誑、有智識俱備者、與爾偕也、
上帝大能、不藐視人、其智甚廣、
爲惡者不衞其生、困苦者俾得其直、
彼顧義人、不轉厥目、使同君王、永坐於位、以致崇高、
若繫於縲絏、拘於困苦之索、
則指其作爲、與其過失、卽其驕泰之行、
爰啟其耳、俾受訓誨、命之去惡而返、
如其聽從奉事、則必度日亨通、歷年安樂、
苟不聽從、則必死於鋒刃、無知而亡、
心不虔者、積累震怒、雖受束縛、而不祈求、
其靈夭折、其畢命也、與受汚者同科、
困苦者、上帝以其苦拯之、於暴虐之際啟其耳、
亦欲導爾、出於危迫、入於寬廣不狹之區、且陳於爾几者、俱滿肥甘、
惟爾充盈惡人之議、故鞫與義、拘執爾身、
勿爲怒激而拒懲責、勿因贖重而致偏行、
爾之財賄、及所有之勢力、能使爾免於患難乎、
勿慕黑夜、卽衆民見除、而離其所之時、
愼之哉、勿戀惡、蓋爾擇此、愈於苦也、
上帝巍然、以能而行、彼之爲師、誰其如之、
誰定其道、孰能謂之曰、爾所行非義、
當憶大其作爲、乃人所歌頌者、
人皆見之、自遠觀之、
上帝至大、我儕不之悉、其壽不可測、
彼取涓滴、由霧化爲雨、
空際淋漓、沛然普及於衆、
雲霧之展布、天幕之震轟、誰能明之、
閃光普照其四周、覆以海底、
彼以此懲罰萬民、亦以之豐賜糧食、
掌握電光、命其中的、
雷聲顯著之、亦以其升騰、示牲畜焉、