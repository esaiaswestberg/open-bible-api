約伯曰、
無力者、爾若何助之、弱臂者、爾若何救之、
無知者、爾若何啟迪之、大顯實智、
爾向誰而言、誰之神自爾而出、
在大水及水族之下、幽魂戰慄、
於上帝前、陰府顯露、死域無蔽、
有北極於清虛、懸大地於空際、
涵水於密雲、而雲不裂、
障蔽厥位、布雲其上、
劃界於水面、至明暗之境、
因其叱咤、天柱震驚、
以其能平靜滄海、以其智擊破波濤、
以其神妝飾碧落、以其手刺殺飛龍、
此其工作之末、我所聞之聲響、何其微小、至有力之雷霆、又孰能測之、