兄弟乎、論及時期、無庸書以示爾、
蓋爾詳知、主之日至、如夜間之盜、
人方謂平康穩固、滅亡突及之、如產難之及於姙婦、而莫能避也、
兄弟乎、爾非在暗中、致是日如盜襲爾、
爾皆爲屬光之人、屬晝之人、我儕不由於夜、或於暗也、
勿如衆寢、宜儆醒節制、
蓋寢者寢於夜、醉者醉於夜、
但我儕旣屬晝、則宜節制、以信與愛爲胸鏡、以得救之望爲兜鍪、
上帝豫定我儕、非致於怒、乃由我主耶穌基督而得救、
彼爲我死、使我或寤或寢、偕彼而生、
故宜彼此勸慰、互相建立、如爾所行、○
兄弟乎、我求爾、凡在爾中勤勞、且爲主治爾警爾者、爾其識之、
因其所爲、深愛而極重之、亦當彼此和輯、
我勸兄弟、妄者警之、怯者勵之、弱者扶之、寬以待衆、
愼勿以惡報惡、惟彼此恆趨於善、且及於衆、
喜樂靡曁、
祈禱不輟、
凡事感謝、此乃上帝之旨、由基督耶穌及於爾者也、
毋熄聖神、
毋藐豫言、
考驗諸事、惟善是執、
諸惡是戒、○
願平康之上帝、使爾純聖、保全爾靈與心與身、於我主耶穌基督降臨之日、悉無可責、
召爾者乃誠、必踐其言、○
兄弟乎、爲我儕祈禱、○
宜接吻惟聖、問諸兄弟安、
我因主命爾、讀此書於諸兄弟、○
願我主耶穌基督之恩偕爾曹、