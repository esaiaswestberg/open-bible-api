論摩押、萬軍之耶和華、以色列之上帝曰、禍哉尼波、成爲荒蕪、基列亭被取蒙羞、米斯迦被毀抱愧、
摩押不復得譽、在希實本、有人謀害之曰、其來滅之、俾不復爲國、瑪得緬歟、爾亦將荒寂、鋒刃必追襲爾也、
自何羅念有聲曰、荒蕪矣、毀壞大哉、
摩押見滅、幼稚哀號、厥聲遠聞、
彼上魯希、哭泣不已、下何羅念、則聞毀壞愁慘之聲、
爾其遁逃、自救生命、若曠野之杜松、
爾恃己之作爲、己之財寶、必被取焉、基抹與其祭司牧伯、亦皆被虜、
殘賊者必入諸邑、無一可免、山谷平原、咸受毀滅、如耶和華所言、
其子摩押以翼、致可飛而遁去、諸邑將爲荒蕪、無人居處、
作耶和華之工而草率者、可詛也、凡阻其刃不經血者、亦可詛也、
摩押自幼安逸、若酒澄滓、未從此器傾於彼器、故其味猶存、香氣未變、
耶和華曰、時日將至、我必遣司酒者傾之、空其器、毀其缾、
摩押必因基抹而愧怍、如以色列家恃伯特利而愧怍然、
爾曹奚曰、我乃壯士、有勇戰鬬、
大君王名萬軍之耶和華曰、摩押荒蕪、其邑焚燬、烟焰上騰、所簡少者、咸被殺戮、
摩押之禍伊邇、其難速臨、
在其四周、及凡識其名者、宜哀悼之、曰、強杖美梃、奚斷折乎、
處底本之女歟、其下榮位、燥渴而坐、蓋殘害摩押者、上而攻爾、毀爾保障、
居亞羅珥者歟、其立路隅而瞻望、詢逃難之男、脫害之女曰、所作維何、
摩押懷慚被毀、爾其號咷哀哭、告於亞嫩曰、摩押荒蕪矣、
有災降於平原、卽何倫、雅雜、米法押、
底本、尼波、伯低比拉太音、
基列亭、伯迦末、伯米恩、
加畧、波斯拉、及摩押地遐邇諸邑、
耶和華曰、摩押之角已折、其臂已斷、
緣摩押自大、悖逆耶和華、當使之沈醉、輾轉於所哇者中、爲人姍笑、
爾非姍笑以色列乎、豈遇之於盜賊中乎、每言及之、爾則搖首、
摩押居民歟、當離諸邑、而處巖穴、若鳩巢於澗口、
摩押驕蹇已甚、彼之矜高倨傲、中心自大、我已聞之、
耶和華曰、我知其忿怒乃屬虛空、其矜詡未成何事、
故我必爲摩押號咷、爲其全地哀哭、人爲基珥哈列設哭泣、
西比瑪之葡萄歟、爾枝逾海、延及雅謝之海、殘賊者至、奪爾夏果及葡萄、我必爲爾哭泣、較雅謝之哭泣尤甚、
歡欣喜樂、絕於沃壤、及摩押地、我使酒絕於醡、無人踐之而懽呼、其懽呼、不爲懽呼矣、
自希實本哀號、聲聞於以利亞利、延及雅雜、又自瑣珥、至於何羅念、與伊基拉施利施亞、蓋寗林水濱、將成荒蕪、
耶和華曰、在摩押獻祭於崇邱、焚香於其神者、我必絕之、
我心爲摩押而鳴、若笛發音、爲基珥哈列設人而鳴、若簫奏響、因其所獲之豐裕已亡也、
厥首盡髠、厥鬚盡薙、手受割、腰束麻、
摩押屋頂衢間、隨在哀哭、蓋我毀摩押、如無人悅之器、耶和華言之矣、
摩押何其傾覆、何其號咷、何其慚愧而反、必爲四周之人姍笑驚駭、
耶和華曰、敵之至也、有若鷹飛、展翼於摩押、
加畧見取、保障被據、是日也、摩押武士心怯、猶臨產之婦、
摩押自大、悖逆耶和華、故必毀壞、不復爲國、
耶和華曰、摩押居民歟、驚駭坎阱機檻、悉臨於爾、
逃於驚駭者、必陷於坎阱、出於坎阱者、必罹於機檻、蓋我必使懲罰摩押之年臨之、耶和華言之矣、
其逃遁者力竭、立於希實本蔭下、火自希實本而出、焰自西宏而發、盡焚摩押之鬢、曁囂陵者之顚、
禍哉摩押歟、基抹之民已亡、爾子被虜、爾女見掠、
耶和華曰、惟至末日、我必返摩押之俘囚、論摩押受鞫、其言至是而止、