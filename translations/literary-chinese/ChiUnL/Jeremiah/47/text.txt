法老未擊迦薩之先、耶和華論非利士人、諭先知耶利米之言、○
耶和華云、有水自北方湧出、將成汎濫之河、淹沒斯土、與其所有、及厥城邑居民、衆皆哀哭、境內諸民號咷、
健馬蹄踏、有聲隆隆、戰車衝擊、其輪轟轟、爲父者聞之而手弱、不回顧其子女、
蓋殲滅非利士人之日至、必於推羅西頓絕其助者、耶和華必滅非利士人、卽迦斐託島之遺民、
迦薩已髠、谷中亞實基倫之餘、歸於烏有、爾割己身、伊於胡底、
耶和華之刃歟、爾將何時休息、其入於鞘、安然不動、
耶和華旣有命、爾焉能休息乎、攻亞實基倫及海濱、乃彼所定也、