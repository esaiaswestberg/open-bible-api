猶大王西底家十年、卽尼布甲尼撒十八年、耶和華諭耶利米之言、
維時、巴比倫王軍旅圍耶路撒冷、先知耶利米幽於護軍之院、在猶大王宮中、
蓋猶大王西底家囚之、曰、爾奚預言曰、耶和華云、我必付此邑於巴比倫王手、彼必取之、
且猶大王西底家、不得脫迦勒底人手、必付於巴比倫王、而與之言、口相對、目相視、
必攜西底家至巴比倫、居彼、迨我眷顧之之時、爾曹雖與迦勒底人戰、必不利達、耶和華言之矣、○
耶利米曰、耶和華諭我云、
爾叔沙龍子哈拿篾、將詣爾曰、我在亞拿突之田、請爾購之、蓋贖此田、乃爾所宜、爾可購之、
我叔之子哈拿篾、循耶和華言、詣護軍之院、謂我曰、我在便雅憫地亞拿突之田、請爾購之、蓋贖此田、承此業、皆爾所宜、請爾購爲己有、我乃知此爲耶和華之言、
遂購我叔子哈拿篾在亞拿突之田、爲權其銀、十七舍客勒、
簽名緘封、延證者、權銀以與之、
我以二契、卽循例而緘者、及未緘者、
付於瑪西雅孫、尼利亞子巴錄手、在我叔子哈拿篾、及署名於契之證人前、坐於護軍院之猶大人、咸目覩之、
我於衆前囑巴錄曰、
萬軍之耶和華、以色列之上帝云、取此購田之契、緘者與未緘者、藏諸瓦器、存至日久、
蓋萬軍之耶和華、以色列之上帝曰、在於斯土、人必復購第宅田疇、及葡萄園焉、○
我旣付契於尼利亞子巴錄、乃禱耶和華曰、
主耶和華歟、爾以巨能奮臂、肇造天地、無一不能爲之事、
爾施慈惠於億兆、以父之罪、報及其子之身、惟皇全能之上帝、厥名萬軍之耶和華、
經綸維大、作爲有能、爾目洞察世人之道、按其所由之途、所結之果、而加報施、
在埃及地、於以色列人及異族中、自昔迄今、屢行異蹟奇事、致顯己名、有如今日、
以異蹟奇事、能手奮臂、及大而可畏之事、導爾民以色列出埃及地、
錫以斯土、卽誓錫厥祖流乳與蜜之地、
彼入而據之、乃不從爾言、不循爾律、凡爾所命、無一遵行、故爾降以是災、
今敵迫城築壘、欲攻取之、因鋒刃饑饉疫癘、此邑付於迦勒底人手、爾言已驗、爾目覩之矣、
主耶和華歟、爾諭我曰、以金購田、亦延證者、而此邑乃付於迦勒底人手、○
耶和華諭耶利米曰、
我乃耶和華、凡有血氣者之上帝、豈有不能爲之事哉、
耶和華曰、我必付是邑於迦勒底人、及巴比倫王尼布甲尼撒之手、彼必至而取之、
攻斯邑之迦勒底人、必縱火焚之、爰及屋宇、民在其巔、焚香於巴力、灌奠於他神、激我震怒之所、
耶和華曰、以色列人與猶大人、自少行我所惡、以色列人專以其手所爲、激我震怒、
此邑自始建、迄於今日、干我怒、激我忿、致屛之於我前、
蓋以色列人與猶大人、及其君王牧伯、祭司先知、曁猶大衆、耶路撒冷居民、惟惡是作、以激我怒、
彼背我、而不面我、我雖夙興而誨之、彼猶不聽從、不受教、
以其可憎之物、置於我寄名之室、以汚衊之、
且在欣嫩子谷、爲巴力建崇邱、使其子女經火、以奉摩洛、行此可憎之事、陷猶大於罪、非我所命、非我所思、○
論及是邑、爾言因鋒刃饑饉疫癘、付於巴比倫王手、以色列之上帝耶和華曰、
昔我發忿震怒盛氣、驅斯民於列邦、我必自彼導之復歸斯土、使之安居、
彼必爲我民、我爲其上帝、
我必賦以一心一道、致恆寅畏我、俾彼及厥裔、得獲福祉、
我與之立永約、錫以福祉、不轉離之、使其存心寅畏我、而不我離、
我必爲之欣樂、錫以福祉、亦必專心致志、植之於斯土、
耶和華曰、我於斯民、旣加以巨災、亦必降以所許之福、
爾言斯土荒蕪、人畜俱泯、付於迦勒底人手、厥後人必復購田疇於斯土、
在便雅憫地、耶路撒冷四周、猶大諸邑、及山地窪地、南土之諸邑、人必以金購田、簽名緘封延證、因我必返其俘囚、耶和華言之矣、