爾中之戰鬬爭競奚自哉、非自戰於爾百體中之慾乎、
爾欲而不得、爾殺爾嫉而不能得、戰鬬也、爭競也、爾之無所得者、以爾不求也、
爾求而不得、以爾妄求、欲用之於爾慾也、
淫亂者乎、爾豈不知友於世、乃敵上帝乎、凡欲爲世之友者、自爲上帝敵也、
爾意經言豈徒然哉、其所使居於我儕之靈、詎戀慕以至媢嫉乎、
惟彼賜恩尤大、故曰、上帝拒驕傲者、賜恩於謙卑者、
是以爾宜服於上帝、惟禦魔、魔則遁、
近上帝、上帝則近爾、干罪者淨乃手、貳心者潔乃心、
宜負苦悲泣、易笑爲哀、易樂爲憂、
自卑於主前、主則升爾、○
兄弟乎、毋相詆、詆兄弟擬兄弟者、是詆律擬律也、爾若擬律、則非守律者、乃擬之者矣、
立律而擬之者惟一、能救能滅者是也、爾爲誰、而擬人乎、○
噫、爾言今日明日將往某邑、寓彼一年、貿易獲利、
但明日如何、爾不知也、爾生命伊何、猶雲霧耳、暫見而卽無矣、
寧言若主有旨、我儕且生、行此行彼、
今爾乃以虛誕自詡、凡此者非善也、
蓋知善而不行者、罪也、