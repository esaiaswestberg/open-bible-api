耶穌基督之僕保羅提摩太、書達腓立比屬基督耶穌之諸聖徒、及諸監督執事、
願恩惠平康、由我父上帝、及主耶穌基督歸爾、○
我每懷念爾、則謝我上帝、
爲爾衆祈時、恆欣然而求、
緣爾自始迄今、共與福音、
我深信肇善工於爾曹者、必成之、以迄耶穌基督之日、
我如是念爾衆、宜也、蓋爾在我心、以爾於我縲絏中、及辯證福音之際、爾與我共與乎恩也、
我體耶穌基督之心、戀慕爾衆、上帝爲之證、
我所祈者、使爾之愛、於知識通達而愈充溢、
致能驗至善、純粹無疵、迄於基督之日、
由耶穌基督、充乎義之實、致榮與頌歸於上帝、○
兄弟乎、我欲爾知我所遭之事、適以廣福音之傳、
致我緣基督而受之縲絏、徧揚於御營、以及各方、
且使宗主之兄弟、多因我縲絏、益毅然宣上帝道而無懼、
夫宣基督、有出於媢嫉紛爭者、亦有出於善意者、
此則出於愛、知我之立、乃爲辯福音也、
彼則出於樹黨、非誠也、欲增我縲絏之苦耳、
然則何如乎、無論或僞或誠、基督是宣、我則樂之、且終樂之、
蓋我知此、由爾祈禱、及所賜耶穌基督之神、終必使我得救、
依我之企望、一無所愧、而毅然如常、今無論生死、惟使基督丕顯於我躬、
蓋我之生也、乃爲基督、死亦有益、
若生於形軀、成我功果、則不知當何擇也、
蓋我迫於二者之間、欲離而與基督偕在、是爲愈美、
但居於形軀、爲爾之故爲尤要、
旣深信此、則知我必仍存、且與爾衆同居、致爾進益而樂於道、
俾爾緣基督耶穌而誇者、因我而溢、以我復與爾同在也、
惟爾處世、須合乎基督之福音、使我或就爾、或離爾、得聞爾事、卽爾堅立於一心一志、爲福音之道而戰、
槪毋爲敵所驚、其表彰也、於彼則爲敗亡、於爾則爲救濟、乃由上帝也、
蓋因基督賜爾、不第信之、亦爲之受苦、
爾有戰爭、乃如昔所見於我、今所聞於我者也、