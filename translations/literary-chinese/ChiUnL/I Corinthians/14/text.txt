宜趨於愛、切慕神貺、其要者能豫言也、
言方言者、非與人言、乃與上帝言、因無人達之、惟以其心而言奧祕也、
豫言者乃與人言、建立獎勸安慰也、
言方言者建乎己、豫言者建乎會、
我願爾衆言方言、尤願爾豫言、蓋言方言者、若不譯之、使會建立、則豫言者較之爲大矣、
兄弟乎、如我就爾、第言方言、而不以啟示、知識、豫言、教誨語爾、則何益哉、
夫有聲無氣之物、如簫如琴、使不正其音、焉知所鼓吹者何歟、
角聲無定、孰備戰乎、
爾曹亦然、若舌不出易解之言、焉知所言乎、乃於空而言耳、
世之方言固多、莫不有其義、
若不識其義、則言者將以我爲夷、我亦將以言者爲夷矣、
爾曹旣慕神貺、宜求充溢、以建乎會、
故言方言者、宜求能譯、
如我以方言祈禱、是乃我心祈禱、而知識無所裨益、
何則、我將以心祈禱、亦以知識祈禱、以心歌頌、亦以知識歌頌、
否則、爾以心祝謝、蚩氓旣不知云何、焉能依爾所謝而言阿們乎、
是爾祝謝誠善、而他人無所建立、
我謝上帝、我言方言、多於爾衆、
但在會中、與其以方言言萬言、寧以知識言五言、以訓人也、○
兄弟乎、於心志勿爲孩提、於惡慝當爲赤子、於心志則爲成人、
律載云、主曰、我以異邦之舌、遠人之脣、語於斯民、亦不我聽、
是以方言爲徵、非於信者、乃於不信者、豫言爲徵、非於不信者、乃於信者、
若全會旣集、皆言方言、有蚩氓或不信者入、豈不謂爾狂乎、
若皆豫言、有不信者或蚩氓入、則爲衆所責、爲衆所擬、
其心之隱微顯露、卽伏拜上帝、言上帝誠在爾中矣、○
兄弟乎、是當若何、爾旣集、或歌詩、或施教、或述啟示、或言方言、或譯方言、皆宜爲建德而行、
如有言方言者、宜二人、多則三人、依次而言、一人譯之、
若無譯之者、則宜緘默於會中、第語諸己及上帝而已、
豫言者亦宜二三人、其餘則辨別之、
旁坐者若得啟示、先言者當緘默、
蓋爾咸能依次豫言、俾衆受教亦受勸、
夫先知之靈、服於先知也、
蓋上帝非紊亂之上帝、乃和平之上帝、在聖徒諸會皆然、○
婦女在會、宜緘默勿言、務須承順、如律所云、
若欲有所學、於家問其夫可也、蓋婦女言於會中、恥也、
夫上帝之道、由爾出乎、抑獨授爾乎、○
若有自以爲先知、或屬聖神者、當知我所書、乃主之命也、
其不知者聽之、○
是以兄弟當慕豫言、亦勿禁言方言、
惟凡事合宜、循序而行焉、