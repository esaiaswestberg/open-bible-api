人當以我儕爲基督之役、上帝奧祕之宰、
夫所求於宰者忠也、
我見擬於爾曹、或以人意擬之、我則視爲細事、亦不自擬、
我不自覺有疚、然不以此見義、蓋擬我者主也、
是以時未至、俱勿擬、待主臨、必彰暗中之隱、發衆心之謀、各由上帝得其褎焉、○
兄弟乎、我爲爾故、以此比己與亞波羅、令爾學我儕、勿越經所載、勿彼此相衒、
誰使爾自異乎、爾何有而非受之乎、旣受之、何自誇如未受乎、
爾曹已飽足、已富有、外乎我而秉權、我誠願之、俾我偕爾秉權、
我思上帝、已置我儕使徒於末、如擬死者、作劇於世、爲天使與人所觀、
我儕緣基督而愚、爾在基督而智、我弱爾強、爾榮我辱、
迄今我儕飢渴、裸體受撻、靡有定處、
且服勞、躬親操作、見詬則祝、遇窘則忍、
受謗則勸、成爲世之汙穢、物之塵垢、以迄於今、○
余書此、非以愧爾、乃警爾、如我愛子、
爾宗基督、雖有萬師、而無多父、蓋我在基督耶穌中、以福音生爾、
故勸爾效我、
緣此、遣提摩太就爾、彼乃宗主、爲我愛子而忠誠者、令爾憶我於基督中所行、如我於諸會隨在訓誨者、
今有人意我不來而自矜、
如主許之、我必速就爾、非欲知自矜者之言、乃其能耳、
蓋上帝國、不在言而在能、
爾何所欲乎、欲我以杖就爾乎、抑以仁慈與温柔之心乎、