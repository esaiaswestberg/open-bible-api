爾當效我、如我效基督焉、○
我譽爾、以爾凡事念我、持守所傳、如我所授於爾者、
我欲爾知、男之首、基督也、女之首、男也、基督之首、上帝也、
男祈禱宣道而蒙首、則辱其首、
女祈禱宣道而不蒙首、亦辱其首、與薙髮無異、
女不蒙首、則宜翦髮、若女以翦髮薙髮爲羞、毋寧蒙首、
男固不宜蒙首、以其爲上帝之像與榮也、而女則爲男之榮、
蓋男非自乎女、女乃自乎男、
男非爲女而造、女乃爲男而造、
是以爲天使故、女宜蒙首、以爲服權之表、
然於主、女非外乎男、男非外乎女、
蓋女自乎男、男亦由於女、惟萬有自乎上帝也、
爾自度之、女不蒙首而禱上帝、宜乎、
依爾本性、豈不知男之髮長爲辱乎、
惟女之髮長則爲榮、蓋賜女以髮爲帕也、
如有欲爭辯者、我儕無此例、上帝諸會亦無之、○
我以此諭爾、非譽之也、以爾會集、非致益而致損、
首焉者、聞爾會集時、互有區分、我畧信之、
爾中必有偏黨、使諳練者顯焉、
爾之會集、非食主餐、
蓋食時、各先食己餐、飢者有之、醉者有之、
爾飲食豈無家乎、抑輕視上帝會、使無者愧恥乎、然則我將何言、因此譽爾乎、不譽也、○
蓋我受於主以授爾者、卽主耶穌見賣之夜、取餅祝而擘之、
曰、斯乃我身、爲爾者也、行此以憶我、
餐後、取杯亦然、曰、此杯乃新約、在於我血、每飲時、行此以憶我、
蓋爾每食此餅、飲此杯、乃表主死、至其臨焉、
凡不合宜而食主餅、飲主杯者、卽干主身與血也、
人當自省、然後食斯餅、飲斯杯、
不辨主身而飲食者、則以飲食干鞫也、
是故爾中弱者病者多、寢者亦不少、
若我儕自審、則不受鞫、
其受鞫也、乃主懲我、免與世同定罪、
兄弟乎、聚食時、宜彼此相待、
若有飢者、食於家可也、免爾以會集干鞫、其餘我至時整飭之、