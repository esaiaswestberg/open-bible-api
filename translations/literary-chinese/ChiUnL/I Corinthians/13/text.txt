我若能言諸國諸天使之言、而無愛、則猶鳴金響鈸、
雖能豫言、洞悉諸奧諸智、且有篤實之信、足以移山、若無愛、則我爲烏有、
雖罄所有以施濟、又舍身被焚、若無愛、則於我無益、
夫愛則寬忍、慈惠、不妒、不誇、不衒、
不妄行、不爲己、不暴怒、不念惡、
不喜非義、而喜眞理、
悉容、悉信、悉望、悉忍、
惟愛無隕、但豫言將廢、方言將止、知識亦將無也、
今我知識未全、豫言未全、
迨全者至、則未全者廢矣、
我爲赤子時、所言如赤子、所知如赤子、所思如赤子、旣成人、則赤子之事廢矣、
今我儕由鏡而觀、茫然也、後則晤面、今我知未全、後必深知、如我之見知然、
今所存者、信也、望也、愛也、三者之中、惟愛爲大、