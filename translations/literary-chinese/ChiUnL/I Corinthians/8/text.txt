至於祭像之物、我知我衆皆有知識、第知識致驕矜、惟仁愛乃建立、
若人自以爲知、則所當知者、尚未知也、
人愛上帝、則爲上帝所知矣、
夫食祭像之物、我知在世之像爲虛、上帝乃唯一無他、
雖稱神者不一、或在天、或在地、如有多神多主、
而我儕有一上帝、天父是也、萬物本之、我儕歸之、且有一主、耶穌基督是也、萬物由之、我儕亦由之、
然人不皆有此知識、至今有習於偶像者、每食若以爲祭物然、彼之良心旣弱、故見浼焉、
非所食者、使我悅於上帝、不食無損、食亦無益、
惟宜愼之、恐爾之自由、爲弱者之窒礙也、
或見爾有知識者、席坐偶像之廟、其人良心尚弱、豈不果於食祭像之物乎、
懦弱之兄弟、基督爲之死、乃因爾知識而淪亡、
爾如是獲罪於兄弟、傷其懦弱之良心、乃獲罪於基督矣、
故食物若礙我兄弟、則我永不食肉、免其礙之也、