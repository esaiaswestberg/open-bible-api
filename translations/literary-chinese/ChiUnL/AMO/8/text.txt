主耶和華示我夏果一筐、
曰、阿摩司歟、爾所見維何、我曰、夏果一筐、耶和華曰、我民以色列、末期已屆、我不復赦宥之、
主耶和華曰、是日殿中之歌、變爲號咷、尸骸繁多、隨在棄擲、人皆緘默、
爾欲吞噬窮乏、滅絕斯土之貧民者、其聽我言、
爾曰、月朔何時過、俾我儕糶穀、安息何時過、俾我儕鬻麥、小其伊法、大其舍客勒、以欺誑之衡詐人、
以銀購窮乏、以屨易貧民、以劣麥出售、
耶和華指雅各之榮而誓曰、彼之所爲、我永不忘、
斯地豈不因此而震動、居其中者豈不悲哀乎、斯地將墳起、如大河之漲、搖撼而復下陷、如埃及之河焉、
主耶和華曰、是日也、我將使日沈於亭午、使地晦於白晝、
使爾節期變爲愁日、謳詠變爲哀歌、人各束麻、衆咸髠首、哀哭若喪獨子、其終則如苦日焉、
主耶和華曰、時日將至、我必使饑饉臨於斯土、人之飢也、非因無糧無水、乃因未聽耶和華之言也、
人必踉蹌而行、自此海至彼海、自北至東、疾趨往來、尋耶和華之言而不得、
是日也、美女少男、必因渴而疲憊、
凡指撒瑪利亞之罪而誓者曰、但乎、我指爾維生之神而誓、或曰、我指別是巴之生途而誓、其人必顚覆、永不復興、