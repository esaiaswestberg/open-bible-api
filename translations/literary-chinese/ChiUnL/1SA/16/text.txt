耶和華謂撒母耳曰、我旣棄掃羅、不使爲以色列王、爾爲之懷憂、伊於胡底、可盛膏於角而往、我將遣爾詣伯利恆人耶西、其衆子中、我簡其一爲王、
撒母耳曰、我何可往、掃羅聞之必殺我、耶和華曰、爾可牽犢、言我來欲祭耶和華、
召耶西與祭、爾所當爲、我將示爾、我所言者、爲我膏之、
撒母耳遵耶和華言而行、至伯利恆、邑之長老戰慄迎之、曰、爾爲平康而來乎、
曰、爲平康也、我來祭耶和華、爾當潔己而至、同我與祭、撒母耳遂潔耶西及其子、召之與祭、
旣至、撒母耳見以利押、意謂耶和華之受膏者、果在其前也、
耶和華謂之曰、毋觀其容、及軀幹之修偉、此人乃我所擯、蓋耶和華所見、迥異於人、人觀外貌、耶和華則視內心、
耶西召亞比拿達、使過撒母耳前、撒母耳曰、耶和華亦不簡之、
耶西又使沙瑪過焉、撒母耳曰、耶和華亦不簡之、
耶西使七子咸過其前、撒母耳曰、皆非耶和華所簡也、
又曰、爾子咸在此乎、曰、尚有季者牧羊、撒母耳曰、召之使來、彼未至、我儕不席坐、
遂遣人攜之入、其人赤色、目秀貌美、耶和華曰、斯人是也、起而膏之、
撒母耳取角中之膏、於其諸兄中膏之、自是以後、耶和華之靈大臨大衞、撒母耳啟行、歸於拉瑪、○
耶和華之神離掃羅、有惡神擾之、耶和華使然也、
其臣僕謂之曰、上帝使惡神擾爾、
我主當命侍臣、求善鼓琴者、迨惡神臨爾時、使之鼓琴、則爾愈焉、
掃羅命侍臣曰、爲我求善鼓琴者、攜之至我、
有一少者對曰、我嘗見伯利恆人耶西之子善鼓琴、大勇善戰、愼言語、美姿容、耶和華亦偕之、
掃羅遣使詣耶西曰、爾子大衞、與羊同在、遣至我所、
耶西以驢負餅、以酒一革囊、與山羊羔一、付其子大衞、奉於掃羅、
大衞旣至、侍立於掃羅前、掃羅愛之甚、遂爲其執兵者、
掃羅遣人詣耶西曰、大衞已沾我恩、容侍我側、
值上帝使惡神臨掃羅時、大衞取琴鼓之、掃羅則快然而愈、惡神離之、