我所首勸爾者、爾當爲衆呼籲、祈禱、懇求、祝謝、
並爲諸王及一切在位者、俾我儕敬虔莊重、和平安靜、以度光陰、
斯爲美、且見納於救我之上帝前、
彼欲萬人得救、洞悉眞理、
蓋上帝惟一、上帝與人之間、中保亦惟一、是亦人也、卽基督耶穌也、
其捐己贖衆、屆期有證、
我爲此見立爲使徒、爲宣告者、以信以誠、爲列邦之師、我言乃眞、而非誑也、○
故我欲人無怒無爭、舉維聖之手、隨在祈禱、
亦欲婦女衣雅素之衣、以廉恥貞正自飾、勿飾以編髮金珠、及價重之衣、
惟由善行、是乃自許爲敬虔者所宜、
宜靜默學道、諸凡順服、
我不許婦女施教、擅權於夫、惟宜靜默、
蓋亞當受造在先、夏娃在後、
且非亞當見誘、乃婦見誘、而陷於罪、
然若恆於信愛貞潔、則將由產育而得救、