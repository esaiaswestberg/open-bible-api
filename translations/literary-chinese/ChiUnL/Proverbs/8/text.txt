智慧非呼召、明哲非發聲乎、
立於路旁之阜上、四達之衢中、
在於邑門、入邑之區、月城之場、大聲呼曰、
人歟、我向爾曹呼召、我向世人揚聲、
爾曹庸人、當知聰睿、愚者心宜通明、
我言殊善、啟口皆正、爾其聽之、
我口出眞誠、我脣絕邪惡、
我口所言皆義、無邪曲、無乖謬、
通達者以爲明晰、有識者以爲正直、
寧受我訓、不受白銀、宜得知識、勝於精金、
蓋智慧愈於珍珠、凡可慕者、無足比擬、
維我智慧、以聰明爲居所、考究知識精明、
寅畏耶和華、在於惡惡、驕慢狂妄、惡行謬口、我皆惡之、
我有良謀眞智、我乃明哲、我具能力、
列王恃我秉鈞、牧伯恃我宣義、
侯伯顯貴、世上士師、恃我操權、
愛我者、我亦愛之、勤求我者、則必得之、
豐富尊榮與我偕、恆產公義與我俱、
我之果實、愈於黃金精金、我之出產、愈於佳銀、
我行於公義之途、履於公平之徑、
使愛我者得厥貨財、充其府庫、○
耶和華造我、在其經營之始、古昔造化之先、
自永古、自元始、於地未有之先、我已被建、
未有深淵、未有湧泉、我已生焉、
山嶽未奠、岡陵未有、
大地田野、世之土壤、尚未締造、我已在焉、
上帝建立諸天、使穹蒼環海面、我已在焉、
上堅霄漢、下固淵泉、
定海之界、使水不違其命、建立大地之基、
斯時也、我與之俱、爲其工師、日爲所悅、恆懽忭於其前、
且懽忭於塵寰、樂與世人相偕、○
諸子聽我、守我道者、其有福矣、
聽訓勿違、而得智慧、
聽從我言、日伺我門、侍於門柱、其有福矣、
得我者則得生、並蒙耶和華之恩寵、
失我者乃戕己命、憾我者咸愛死亡、