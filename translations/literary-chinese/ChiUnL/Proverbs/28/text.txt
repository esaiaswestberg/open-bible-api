惡者無人追襲而逃、義者猛勇若獅、
國有罪惡、則主迭更、人有明哲、則邦恆存、
貧者虐貧、如暴雨衝沒穀食、
棄法者譽惡人、守法者與之爭、
惡人不明公義、尋求耶和華者、無所不明、
貧而正行、勝於富而乖戾、
守法律者爲智子、侶饕餮者辱其父、
人取利以增財、乃爲恤貧者積蓄之、
轉耳不聽法律者、卽其祈禱、亦爲可憎、
使正人誤入惡途、必自陷於阱、惟彼完人、必承福祉、
富人自視爲智、明哲之貧人洞悉之、
義人得志、羣衆誇耀、惡人興起、庶民隱匿、
蓋己過者、必不亨通、自承而改之者、必蒙矜恤、
常存敬畏者乃有福、剛愎厥心者必遘禍、
暴君制貧民、如咆哮之獅、覓食之熊、
乏識之君、多行暴厲、貪欲是疾、必延年齡、
負流血之罪者、奔於陷阱、人勿阻之、
行正直者、必蒙救援、行邪曲者、猝然傾覆、
力其田者必足食、從虛浮者必極貧、
忠誠者、其福充裕、急欲獲財者、不免受刑、
瞻徇情面、乃爲不善、爲片餅而枉法、亦爲不善、
眈眈者急於獲財、不知窮乏之將至、
斥責人者、終得恩寵、較口諛者尤多、
竊父母之財、自言無罪者、乃與殘賊同流、
心貪者啟爭端、恃耶相華者得豐裕、
師心自用者、乃爲愚蠢、以智而行者、必得救援、
濟貧者不至匱乏、佯爲不見者、多招咒詛、
惡者興起、庶民隱匿、惡者敗亡、義人增多、