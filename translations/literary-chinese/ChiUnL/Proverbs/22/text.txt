寧求令聞、愈於多財、寧得恩寵、愈於金銀、
貧富錯處、悉爲耶和華所造、
精明者見害而隱避、樸拙者前往而遘災、
謙遜及寅畏耶和華之報、卽富有尊榮與壽考、
乖戾者之途中、具有荊棘羅網、保其生者必遠之、
以當行之道訓童穉、至老必不離之、
富者握貧人之權、貸者爲債主之僕、
播惡者必斂禍、其怒之勢必敗、
善其目者、以食食貧、必獲福祉、
逐侮慢者、則釁端泯焉、爭鬬與凌辱息焉、
好清心者、因其嘉言、王與之友、
耶和華祐智者、敗譎者之言、
惰者云、外有獅、行於途、必見殺、
淫婦之口乃深阱、耶和華所惡者、必陷其中、
孩童之心、包藏愚昧、懲之以杖、則除去之、
虐貧利己、饋遺富人、俱必匱乏、○
傾耳以聽智者之言、專心於我知識、
存之於衷、銜之於口、斯爲美、
我今日示爾、俾爾仰賴耶和華、
謀畧知識、我豈未錄以遺爾乎、
使爾確知眞理、能以眞言復遣爾者、○
人旣貧窮、勿加侵奪、坐於邑門、勿欺困苦、
蓋耶和華必伸其寃、凡奪之者、必奪其命、
易怒者、勿與交際、暴躁者、勿與相偕、
恐習其行、自陷網羅、
勿爲人拊掌、勿爲債作保、
胡爲使人因爾無償、奪爾臥榻、
昔時田界、先祖所定、不可遷移、
爾不見人勤厥事乎、彼必立於王前、不侍庸人之側、