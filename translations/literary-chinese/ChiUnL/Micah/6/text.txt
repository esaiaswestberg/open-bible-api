爾曹其聽耶和華言、曰起向諸山爭辯、俾諸陵聽爾之聲、
諸山及永固之地基歟、其聽耶和華之爭辯、蓋耶和華有爭論於其民、必與以色列爭辯、
我民歟、我於爾何爲、何事煩爾、爾其對我證之、
昔我導爾出埃及地、贖爾脫奴隸之室、遣摩西亞倫米利暗行於爾前、
我民歟、爾其憶摩押王巴勒所謀、及比珥子巴蘭所以應之、且憶自什亭至吉甲、所遇之事、俾爾知耶和華公義之行爲、○
我詣耶和華、跪拜至上之上帝、當奉何物、豈以燔祭及盈歲之犢、而詣之乎、
耶和華豈悅牡羊千千、或油溪萬萬乎、我豈可因己過、獻我首生之子、緣我魂之罪、獻我身之果乎、
人乎、耶和華已示爾何者爲善、彼所求於爾者、非惟行公義、好仁慈、謙卑與爾上帝偕行乎、○
耶和華之聲、向斯邑而呼、智者必寅畏其名、其聽厥杖、而知爲誰所定、
惡人之家、非尚有不義之財、與可憎之小量乎、
我若有不公之衡、囊中有欺誑之石、豈得爲潔乎、
邑中富人、充於強暴、居民言誑、口舌詭譎、
故我擊爾、俾受重傷、以爾諸罪、使爾寂寞、
爾將食而不飽、腹中空虛、雖遷爾賄、不得保存、卽有保存、我必付之於刃、
爾將播而不穫、踐橄欖不得沐其油、踐葡萄不得飲其酒、
蓋尚有守暗利之例、從亞哈家所爲者、而爾遵循其謀、我必使爾寂寞、斯土居民、爲人嗤笑、我民之辱、爾必任之、