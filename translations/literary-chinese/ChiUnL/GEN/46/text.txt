以色列攜凡所有啟行、至別是巴、獻祭於父以撒之上帝、
夜間、上帝於異象中、呼以色列曰、雅各、雅各、曰、吾在此、
曰、我乃上帝、卽爾父之上帝、爾往埃及、勿懼、在彼、我必使爾成爲大國、
我將偕爾至埃及、導爾歸故土、約瑟將按厥手、俾爾瞑目、
雅各由別是巴啟行、諸子以法老所遣之車、載父雅各、及其妻孥、
雅各與其戚屬、挈羣畜、曁在迦南所得之貨財、往於埃及、
諸子、諸孫、諸女、諸孫女、咸至埃及、○
以色列族至埃及者、其名如左、雅各與其諸子、長子流便、
流便之子、哈諾、法路、希斯崙、迦米、
西緬之子、耶母利、雅憫、阿轄、雅斤、瑣轄、及迦南女所生之掃羅、
利未之子、革順、哥轄、米拉利、
猶大之子、珥、俄南、示拉、法勒斯、謝拉、珥與俄南死於迦南、法勒斯之子希斯倫、哈母勒、
以薩迦之子、陀拉、普瓦、約伯、伸崙、
西布倫之子、西烈、以倫、雅利、
此利亞在巴旦亞蘭、從雅各所生之子孫、與女底拿、共三十三人、
迦得之子、洗非芸、哈基、書尼、以斯本、以利、亞羅底、亞列利、
亞設之子、音拿、亦施瓦、亦施韋、比利亞、及女西拉、比利亞之子、希別、瑪結、
此拉班所賜利亞之婢悉帕、從雅各所生之子孫、共十六人、
雅各妻拉結之子、約瑟、便雅憫、
安邑祭司波提非拉女亞西納、在埃及從約瑟生瑪拿西、以法蓮、
便雅憫之子、比拉、比結、亞實別、基拉、乃幔、以希、羅實、母平、戶平、亞勒、
此拉結從雅各所生之子孫、共十四人、
但之子戶伸、
拿弗他利之子、雅薛、沽尼、耶色、示冷、
此拉班所賜拉結之婢辟拉、從雅各所生之子孫、共七人、
凡雅各所出、同至埃及者、共六十六人、子婦不與焉、
約瑟在埃及生二子、屬於雅各家至埃及者、共七十人、○
雅各遣猶大先詣約瑟、導往歌珊、衆咸至焉、
約瑟備車、往歌珊迓父、見之、抱頸而哭不輟、
以色列謂約瑟曰、爾旣尚存、我見汝面、雖死無憾、
約瑟謂昆弟及父家曰、我將往告法老、昔在迦南、我之昆弟曁父家咸至、
彼乃牧者、養畜爲業、今攜牛羊、及凡所有而至、
法老召爾時、問汝何業、
則曰、爾僕自幼迄今、養畜爲業、我祖亦然、如是、可居歌珊、蓋埃及人視牧者爲可憎也、