雅各之女底拿、利亞所生也、往見鄰女、
彼地牧伯希未人哈抹子示劍見之、執之偕寢、而玷辱焉、
中心膠漆、愛慕殊深、語以甘言、
示劍告父哈抹曰、請爲我娶此女爲室、
雅各聞女底拿被辱時、衆子牧羣於田、故緘口無詞、以待子歸、
示劍父哈抹出、欲與雅各語、
雅各衆子聞之、自田歸、因示劍與雅各女偕寢、干咎於以色列族、爲所不當爲、不勝憂忿、
哈抹語之曰、我子示劍之心、戀爾女弟、請與之爲室、
爾我互相嫁娶、以爾女嫁我、我女任爾娶、
爾我偕處、地在爾前、爾其居此貿易、得其產業、
示劍謂女之父兄曰、望沾爾恩、任爾所求、我必與之、
聘禮之索、惟命是從、第以女予我爲室、
雅各衆子以妹底拿被玷、詭詞對哈抹示劍曰、
此事不可行、人未受割、而我以妹與之、自取辱耳、
惟爾男子、咸效我受割、方可從爾言、
如是、我儕以女嫁爾、亦娶爾女、彼此偕居、合爲一族、
若不聽我言而受割、我則攜妹而去、○
哈抹與子示劍善其言、
少者示劍、爲宗族所推尊、緣愛雅各女故、從言弗緩、
哈抹與子示劍至其邑門、語邑人曰、
斯人與我睦、此地又廣、足以容之、可准其居此貿易、我娶其女、亦以我女嫁之、
惟我中男子、必先受割、與彼相同、則其人願偕我居、成爲一族、
如是、則其牛羊、牲畜貨財、豈不皆爲我有、莫若許之、使偕我居、
凡出邑門之男子、聽哈抹示劍言、悉皆受割、
越至三日、其人痛劇時、雅各二子、底拿兄西緬利未、各執刃、潛襲邑、殲其男子、
以刃戮哈抹及示劍、攜底拿出其室而去、
雅各衆子因妹受辱、剝其尸、刦其邑、
奪其牛羊驢、與在邑在田諸物、
盡掠其貨財、虜其妻子、取其室中所有、
雅各謂西緬利未曰、爾曹累我、令我遺臭於居此之迦南比利洗人、且我人寡、彼必聚而攻我、殲我及家、
曰、彼待我妹若妓、可乎、