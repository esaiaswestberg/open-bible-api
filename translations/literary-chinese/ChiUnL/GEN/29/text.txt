雅各啟行、至東人處、
見有井於野、羊羣三、附井而臥、蓋人素由此飲之、井口覆以大石、
羣羊咸集、則移石啟井、汲以飲之、飲竟、仍覆以石、
雅各曰、兄弟奚自、曰、自哈蘭、
曰、拿鶴之孫拉班、爾識之否、曰、識之、
曰、安乎、曰、安、今其女拉結偕羊以至、
曰、日尚高懸、聚羣之時、猶未至也、莫若飲羊、而往牧之、
曰、不可、必待羣畜咸集、移石啟井、方可飲羊、
言際、拉結偕父羊至、蓋牧之也、
雅各見母兄拉班之女拉結與羊、則前移石啟井、以飲其羊、
與拉結接吻、大聲而哭、
告拉結曰、我乃爾父之甥、利百加子、拉結遂趨告其父、○
拉班聞妹子雅各至、卽趨迎之、抱而接吻、引之入室、雅各告以所遇、
拉班曰、爾誠骨肉之親、雅各偕居一月、
拉班謂之曰、爾雖我甥、豈可徒役於我、告我欲得何值、
拉班有二女、長名利亞、季名拉結、
利亞目眊、而拉結美丰姿、有殊色、
雅各愛拉結、曰、我願爲季女拉結、服役七年、
拉班曰、妻爾愈於妻人、可偕我居、
雅各爲拉結服役七年、因愛之甚、視七年如數日、○
雅各謂拉班曰、期已屆、請以妻我、使我成禮、
拉班設筵招鄰里、
旣昏、以長女利亞與雅各、遂與同室、
又以其婢悉帕、予女利亞爲婢、
及旦、乃知爲利亞、謂拉班曰、曷待我若是、我非爲拉結服役乎、何欺我爲、
拉班曰、未嫁長而先嫁季、斯土不爲此也、
爾與長盈七日之期、則以季予爾、爾復服役七年、
雅各從之、與利亞盈七日之期、拉班以女拉結妻之、
以其婢辟拉、予女拉結爲婢、
雅各亦與拉結同室、愛之逾於利亞、又服役拉班七年、○
耶和華視利亞不見寵、賜之生育、惟拉結不姙、
利亞懷姙生子、命名流便、曰、耶和華俯念我苦、今而後、夫必愛我、
再姙生子、命名西緬、曰、耶和華聞我不見寵、復錫我此子、
又姙生子、命名利未、曰、今生三子、夫必膠漆於我、
又姙生子、曰、我今頌美耶和華、故名子曰猶大、嗣後利亞不姙、