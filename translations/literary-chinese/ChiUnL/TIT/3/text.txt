爾提撕彼衆、當服有位有權者而順從之、以備諸善、
勿訕謗、勿爭競、惟温和以表謙柔於衆、
蓋我儕素亦無知、悖逆、迷惑、役於情慾佚樂、以狠毒媢嫉度日、見惡於人、亦彼此相惡、
然我救者上帝之慈惠、及其仁愛顯著時、則救我儕、
非因我行義之功、乃依其矜恤、以重生之盥濯、與聖神之復新、
卽上帝由我救者耶穌基督、厚注於我儕者、
俾得以其恩而見義、且依永生之望、成爲嗣子、
誠哉是言、我欲爾於斯事力言之、使信上帝者愼務善工、斯爲美、有益於人也、
惟遠愚詰、譜系、爭辯、及由律之競端、以其無益而虛妄也、
彼樹黨者、旣警之一而再、則擯棄之、
蓋知若人乖離干罪、乃自定擬也、○
迨我遣亞提馬、或推基古就爾、爾務當至尼哥波立就我、緣我定意在彼度冬、
律師西納與亞波羅、爾宜殷勤餽贐、使無匱乏、
凡我同人、宜學善工、以資所需、免不結實、
偕我者皆問爾安、問在道中愛我者安、願恩偕爾曹焉、