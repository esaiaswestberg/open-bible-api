厥後、亞捫族王拿轄沒、其子嗣位、
大衞曰、昔哈嫩父拿轄施仁慈於我、今我將施仁慈於其子哈嫩、遂遣使往、唁其喪父、大衞僕至亞捫族地、見哈嫩以唁之、
亞捫族之牧伯謂哈嫩曰、大衞遣唁者詣爾、爾意大衞果敬爾父乎、其僕詣爾、詎非窺察此地、而滅之耶、
哈嫩遂執大衞僕、薙其鬚、中斷其衣至臀、而遣之歸、
其人深以爲恥、或以所待告大衞、乃遣人迎之曰、可居耶利哥、俟鬚長而後歸、
亞捫人知己爲大衞所惡、哈嫩與亞捫人、遂以銀一千他連得、由米所波大米、亞蘭瑪迦、瑣巴、僱戰車、募騎兵、
得戰車三萬二千乘、及瑪迦王與其民衆咸至、建營於米底巴前、亞捫人亦自其諸邑、會集以戰、
大衞聞之、則遣約押率勇士全軍、
亞捫族出、列陳於邑門、偕來之王、別列於野、
約押見其前後列陳、則簡以色列之精兵、陳列行伍、以禦亞蘭人、
以餘軍付弟亞比篩、陳列行伍、以禦亞捫族、
曰、如亞蘭人強於我、爾則助我、如亞捫人強於爾、我則助爾、
宜強乃志、爾我當爲我民、及我上帝邑、爲大丈夫、願耶和華成其所欲、
約押與所偕之民、進與亞蘭人戰、亞蘭人遁於其前、
亞捫族見亞蘭人遁、亦遁於其弟亞比篩前、而入於邑、約押遂返耶路撒冷、○
亞蘭人見己爲以色列所敗、則遣使招河外之亞蘭人出、哈大利謝之軍長朔法率之、
或告大衞、遂集以色列衆、濟約但遇敵、列陳而攻之、亞蘭人則與之戰、
亞蘭人遁於以色列衆前、大衞戮其戰車七千乘之卒、步卒四萬、殺其軍長朔法、
哈大利謝臣僕見其爲以色列所敗、遂與大衞修好、而服事之、嗣後亞蘭人不復助亞捫族、