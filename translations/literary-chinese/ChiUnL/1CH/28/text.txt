大衞集以色列諸牧伯、支派長、更迭事王之班長、千夫長、百夫長、掌王與王子之產業牲畜者、以及宦官戰士、所有勇士、俱至耶路撒冷、
大衞王立而言曰、我昆弟、我民歟、其聽我言、我有意建室、安置耶和華之約匱、而爲我上帝之足几、已備具以待建造、
惟上帝諭我曰、爾乃戰士、流人之血、不可爲我名建室、
然以色列之上帝耶和華、於我父家簡我、永爲以色列王、因其簡猶大族爲首、在猶大室中簡我父家、在我父衆子中悅我、立爲以色列全族之王、
耶和華賜我多子、在我子中簡我子所羅門、居耶和華國之位、以治以色列人、
且諭我曰、爾子所羅門將建我室及院、蓋我簡之爲我子、我將爲其父、
彼若恆遵我誡命律例、有如今日、我必堅定其國、歷世弗替、
今在耶和華會、以色列衆前、我上帝亦聞之、爾其尋求爾上帝耶和華之誡命、而遵守之、致爾據此美地、遺之子孫、以爲永業、
我子所羅門歟、當識爾父之上帝、盡心樂意以事之、蓋耶和華鑒察衆心、洞悉意想、爾若尋之、則必遇之、爾若棄之、彼必永久棄爾、
爾其愼旃、因耶和華簡爾建室、以爲聖所、強乃志而爲之、○
大衞以廊廡、房屋、府庫、樓閣、內室、及施恩座之式、付其子所羅門、
且以感神而得之式予之、卽耶和華室之院、四周之室上帝室之府庫、及聖物府庫之式、
又以祭司利未人之班次、及耶和華室之役事、並耶和華室中之工、諸器之式示之、
以及供事金器之輕重、供事銀器之輕重、各適其宜、
金燈臺與盞之輕重、銀燈臺與盞之輕重、各適其宜、
陳餅金几之輕重、銀几之輕重、各適其宜、
精金鍤盂壺之輕重、金盌之輕重、銀盌之輕重、各適其宜、
精金香壇之輕重、以金製輿、卽基路伯之式、基路伯展翮、以覆耶和華約匱、
大衞曰、此諸式、乃由耶和華手所圖、而得識之、
又諭其子所羅門曰、強乃心、壯乃志、以行是事、勿畏葸、勿恐惶、因我上帝耶和華偕爾、必不離爾、不棄爾、迨耶和華室供事之製作、告厥成功、
祭司利未人循其班次、供上帝室之役事、且有巧匠樂助爾工、軍長民衆、咸從爾命、