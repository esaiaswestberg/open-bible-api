西弗人至基比亞、見掃羅曰、大衞匿於曠野前之哈基拉山、
掃羅起、率其所簡以色列衆三千人、下至西弗野、以索大衞、
在曠野前之哈基拉山、建營途側、大衞居野、聞掃羅追之、
乃遣偵者、察知掃羅果至、
遂起、至掃羅建營之所、觀掃羅及其軍長尼珥子押尼珥所臥之處、掃羅臥於車營、民衆列營四周、
大衞謂赫人亞希米勒、及洗魯雅子約押弟亞比篩曰、誰願偕我、至掃羅營、亞比篩曰、我願偕往、
大衞與亞比篩夜至民所、見掃羅寢於車營、首旁有戟、插於地、押尼珥與民、四周而臥、
亞比篩謂大衞曰、今日上帝以敵付於爾手、許我以戟擊之、釘之於地、一擊而已、毋庸再擊、
大衞曰、毋加殺害、耶和華之受膏者、誰舉手攻之、而無罪乎、
又曰、我指維生之耶和華而誓、耶和華必擊之、或使及期而死、或使臨陳而亡、
耶和華之受膏者、願耶和華禁我舉手攻之、爾第取其首旁之戟、及其水甁而去、
於是大衞取戟及水甁、二人卽去、衆皆不見、不知不寤、以耶和華使其沉睡也、
大衞越至相對之所、遙立山巔、其間有隙甚巨、
呼民及尼珥子押尼珥曰、押尼珥歟、爾不答乎、押尼珥曰、爾爲誰、乃呼王乎、
大衞曰、爾非豪傑乎、以色列中誰可擬爾、有人入營、欲殺王、爾之主、曷不護衞之、
爾所爲者非善、我指維生之耶和華而誓、爾曹不衞爾主、耶和華之受膏者、宜死、試觀王戟、曁首旁之水甁安在、
掃羅識大衞聲、遂曰、我子大衞、此爾聲乎、大衞曰、王歟、我主、是我聲也、
又曰、我主追僕、曷故、我何所爲、我手中有何惡、
我主我王、請聽僕言、如耶和華激爾攻我、願其歆享祭物、若由人意、願耶和華詛之、蓋今逐我、不容附於耶和華之業、命我往事他神、
以色列王之出、乃索躍蚤、如人獵鶉於山、今願勿使我血、流於遠耶和華之地、
掃羅曰、我有罪矣、我子大衞可歸、今日爾以我命爲寶、我亦不復害爾、我爲人愚昧、謬妄之甚、
大衞曰、王戟在此、命一少者來取可也、
耶和華必依人公義誠實而報之、蓋今日耶和華付爾於我手、而我不願舉手攻其受膏者、
我今日以爾命爲重、願耶和華亦以我命爲重、且援我於諸難、
掃羅曰、我子大衞、願爾得福、爾將大有作爲、而獲勝焉、大衞遂行、掃羅亦歸、