大衞至挪伯、見祭司亞希米勒、亞希米勒戰慄迎之、曰、爾奚獨至、無人與偕、
大衞曰、王以事委我、且曰所遣所命者、勿令人知、我約僕從、俟於某處、
今爾手中何所有、請以五餅給我、或予所有他物、
祭司曰、我手中無常餅、聖餅則有之、惟僕從不近婦女、乃可給焉、
大衞曰、迄今三日、未近婦女、我儕啟行、雖爲常事、然僕從之器乃潔、況今日乎、
祭司遂以聖餅給之、蓋除陳設餅外、罔有他餅、此餅徹於耶和華前時、卽以新餅陳之、
是日掃羅之僕留於耶和華前、乃以東人多益、掃羅之牧長也、
大衞謂亞希米勒曰、王事孔亟、我未攜刃與械、爾有劍戟乎、
祭司曰、昔爾在以拉谷、殺非利士人歌利亞、其劍在此、裹之以布、置聖衣後、其外無他、爾欲取之可也、大衞曰、無似此者、請以給我、○
大衞因畏掃羅、是日遁至迦特王亞吉、
亞吉臣僕謂王曰、此非彼國之王大衞乎、昔衆舞蹈唱和曰、掃羅殺其千千、大衞殺其萬萬、非指此人乎、
大衞以此言藏於心、甚懼迦特王亞吉、
乃於衆前變其舉動、佯狂、妄塗於門、流涎於鬚、
亞吉謂其臣僕曰、爾觀此人、乃顚狂者、何爲攜之詣我、
我豈乏狂者、而攜至我所、顚狂於我前、夫夫也、豈可入我室乎、