撒母耳謂以色列衆曰、爾所求於我者、我悉允之、立王治爾、
今有王出入於爾前、我已年邁皓首、我子與爾相處、我自幼出入於爾前、至於今日、
我在此、爾於耶和華及其受膏者前、可爲我證、我曾強取何人之牛、刦奪何人之驢、欺侮何人、苛虐何人、受賕於何人之手、以蔽我目、若有、我必償之、
僉曰、爾未嘗欺我虐我、亦未嘗受何物於人手、
曰、今日耶和華爲證、其受膏者亦爲證、汝於我手、索之無獲、僉曰、彼爲證、
撒母耳語民曰、昔立摩西亞倫導爾列祖出埃及者、卽耶和華也、
爾當屹立、我於耶和華前、將以耶和華爲爾及爾列祖、所行之義事、與爾辨之、
雅各旣至埃及、爾祖籲耶和華、耶和華遣摩西亞倫導之出、使居斯土、
惟彼忘其上帝耶和華、耶和華付之於夏瑣軍長西西拉、及非利士人、與摩押王之手、遂與之戰、
爾祖籲耶和華曰、我干罪戾、因離棄耶和華、事諸巴力、與亞斯他錄、今求拯我於敵手、我必事爾、
耶和華遣耶路巴力、比但、耶弗他、及撒母耳、援爾於四周敵人之手、爾則安居、
爾見亞捫王拿轄來攻爾、則謂我曰、必有一王治我、是時爾上帝耶和華爲爾之王、
今觀爾曹所求所簡之王、耶和華立王治爾、
如爾寅畏耶和華、而服事之、聽從其言、不違其命、且與治爾之王、順從爾上帝耶和華、則善矣、
如弗聽從耶和華之言、背逆其命、則耶和華之手必敵爾、如昔敵爾祖然、
今當屹立、觀耶和華於爾目前、所行之大事、
今非刈麥之時乎、我籲耶和華、彼將發雷降雨、令爾明知爾求立王、乃爲大惡於耶和華前、
撒母耳遂籲耶和華、是日耶和華發雷降雨、衆民甚畏耶和華、與撒母耳、
告撒母耳曰、爾爲僕祈爾上帝耶和華、免我死亡、我之求王、乃加罪於罪也、
撒母耳曰、毋畏、汝誠行此諸惡、然勿轉離不從耶和華、惟盡心服事之、
其勿偏離、從事虛僞、不能益爾、不能救爾之物、以其虛僞故也、
耶和華旣喜立爾爲己民、必因其大名、不汝離棄、
若我、決不止息爲爾祈禱、而獲罪於耶和華、必以善道正途訓爾、
惟當寅畏耶和華、專誠盡心服事之、念其爲爾所行之大事、
如爾仍行惡、則爾與爾之王、俱必滅亡、