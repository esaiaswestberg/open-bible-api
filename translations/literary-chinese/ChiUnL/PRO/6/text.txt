我子、爾若爲鄰作保、爲人拊掌、
則爲爾口所陷、爾言所執、
我子、旣入鄰之掌握、當行此以自救、速往懇求其人、
勿閉目而寢、勿合睫而眠、
尚其自救、如麞脫獵、如鳥脫捕、○
怠惰者歟、往視厥蟻、察其所爲、可得智慧、
彼雖無帥、無督無長、
夏時備食、穡時斂糧、
怠惰者歟、偃臥何其久、寢睡何時興、
再寢片時、又睡片時、叉手偃臥片時、
則爾貧窮之來如盜賊、匱乏之至如兵士、○
言行乖謬、乃無賴之惡徒、
以目致意、以足傳情、以指指揮、
中心乖戾、恆謀邪惡、播厥爭端、
故其災害突至、勿遭摧折、無術補救、
耶和華所惡者有六、所憎者有七、
卽目傲舌謊、手流無辜之血、
心圖惡謀、足趨邪慝、
發誑言而妄證、於昆弟播爭端、○
我子、當守父命、勿棄母教、
恆結之於心、繫之於項、
行時則導爾、臥時則衞爾、寤時則語爾、
蓋其誡爲燈、其教爲光、訓誨之譴責、爲生命之路、
保爾脫於惡婦、免於外婦諂媚之舌、
爾心勿戀其美色、勿爲其眉睫所誘、
人因妓女之故、僅餘片餅、淫婦獵取寶貴之命、
懷抱炎火、衣豈不焚、
經行爇炭、足豈不灼、
暱鄰妻者亦如是、凡捫之者、不爲無罪、
盜若因餓、竊物充飢、人不之鄙、
倘其被獲、必償七倍、罄厥家貲、
淫人妻者、乃乏知識、凡行此者、必喪己命、
受傷受辱、其恥莫能拭、
蓋人因嫉生怒、報復之日、必不寬宥、
不顧贖金、雖多饋之、猶不滿意、