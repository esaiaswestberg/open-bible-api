與官長同筵、當注意在爾前者爲誰、
爾若饕餮、宜置刃於爾喉、
勿貪其珍饈、乃屬欺誑、
勿苦求富饒、勿自恃己智、
豈可注目虛無、蓋貨財誠生羽翼、如鷹飛戾天、
勿食眈眈者之餅、勿貪其珍饈、
其心若何、爲人亦若何、雖曰式食式飲、而心不在爾、
則爾所食少許、必復哇之、所致美詞、歸虛費矣、
勿與蠢人語、彼必蔑爾智言、
昔時之田界勿徙、孤兒之田畝勿侵、
蓋其贖者有能力、必對爾而伸其寃、
留心於訓誨、側耳於智言、
童穉勿缺懲責、以杖扑之、不至死亡、
當扑之以杖、以救其魂、不入陰府、
我子、爾心若慧、我心則喜、
爾口言正、我衷則悅、
爾心勿妒罪人、惟終日寅畏耶和華、
必有果報、不絕爾望、
我子聽之、而爲智人、導爾心於正路、
耽酒嗜炙之人、勿與同處、
沉湎饕餮者、必致貧窮、好寢使人衣敝、
當聽生爾之父、勿輕年邁之母、
宜購眞理、智慧訓誨明哲、而勿鬻之、
義人之父、必甚喜樂、生子而智、因之歡欣、
當使爾父歡欣、生爾之母喜樂、
我子、歸心於我、注目我道、
妓女乃深坑、外婦爲狹阱、
伏藏如盜、增奸邪於人間、
孰咨嗟、孰歎息、孰有爭、孰有怨、孰無故受傷、孰二目紅赤乎、
卽流連於酒、尋求調和之酒者是也、
勿視酒之紅色、閃爍於杯、下咽暢適、
終必如蛇之噬、如虺之齧、
以致爾目見怪異、爾心發乖張、
如寢於海中、如臥於桅頂、
乃曰、擊我而我無傷、扑我而我不覺、何時而醒、仍復索飲、