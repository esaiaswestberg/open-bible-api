瑪撒人雅基子亞古珥之眞言、傳於以鐵及烏甲曰、
我蠢於衆、無世人之明哲、
未學智慧、未知唯一之聖者、
誰升天又降、誰聚風在握、誰包水在衣、誰奠地之四極、其人何名、其子何名、爾知之乎、○
上帝之言皆純、凡託庇於彼者、必爲其盾、
其言爾勿增益、恐受斥責、以顯爾妄、○
我所求者有二、於我未死之先、其勿辭焉、
使虛僞欺誑遠我、貧與富皆勿畀我、惟以所需之食食我、
恐我飽飫、而不識爾、謂耶和華爲誰、或貧乏而行竊、褻凟我上帝之名、○
勿對主謗僕、恐彼詛爾、爾爲有罪、
有人詛其父、不祝其母、
有人自視爲潔、而實未滌其汚、
有人仰其目、高其睫、
有人牙如劍、齒如刀、欲盡噬世上之困苦者、及人間之窮乏者、○
水蛭有二女、每呼曰予予、永無饜者有三、謂不足者有四、
卽陰府之所、不妊之胎、滲水未足之地、燃燒不止之火、○
侮慢其父、藐視背逆其母者、其目必爲谷鴉所啄、鷹雛所噬、○
奇妙之事、我所莫測者有三、我所未知者有四、
卽鷹飛於天、蛇行於磐、舟行於海、男女交合之道、
淫婦之行亦然、食畢拭口、則曰我未行惡、○
震動寰宇者有三、寰宇不能堪者有四、
卽奴隸爲王、愚者飽食、
醜女適人、婢繼主母、
在地有四物、雖微而甚慧、
卽蟻族無力、夏時備食、
沙番弱物、營窟於磐、
蝗蟲無王、分隊而出、
守宮行以掌、居處於王宮、○
行而有儀者有三、動而有威者有四、
卽獅爲百獸長、無所迴避、
獵犬、牡山羊、無敵之王、○
爾若自高而妄爲、或懷惡念、當以手掩口、
搖乳則成酪、扭鼻則出血、動怒則致爭、