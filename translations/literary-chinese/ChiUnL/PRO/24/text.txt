勿妒惡者、勿欲與偕、
蓋彼心習強暴、口言殘害、
家室由智慧建造、因明哲堅立、
其室充以貨財、皆寶貴可悅、由知識而致、
哲人有力、智者增權、
戰事起、恃智謀、議士多、能獲勝、
智慧極高、蠢者莫及、故在邑門、不啟其口、
謀惡者、必稱爲奸人、
愚妄之念皆爲罪、侮慢之人衆所憎、
臨難而委靡、爾力乃微弱、
被曳至死地者、爾其援之、將見殺者、勿弗救之、
爾若曰、此非我所知、而權衡人心者、豈不度之、保佑爾命者、豈不知之、豈不依人所行而報之、
我子、爾當食蜜、以其美也、食蜂房之滴瀝、其味甘也、
爾心之於智慧、亦當視爲若是、如爾得之、必有賞賚、不至絕望、
惡人歟、勿伏攻義人之家、勿毀其憩所、
蓋義者七蹶而復興、惡者遇禍而傾覆、
爾敵顚仆勿欣喜、傾覆勿心歡、
恐耶和華見之不悅、而遷怒焉、
勿緣爲非者而煩擾、勿於作惡者生嫉妒、
蓋爲非者不獲賞賚、作惡者其燈必熄、
我子、宜敬畏耶和華與王、好更張者、勿與之交、
其災害之起、必突至、其年壽之絕、孰得知、○
列於左者、亦係哲言、聽訟徇情、乃爲不善、
謂惡者曰、爾乃義人、必爲庶民所詛、列邦所惡、
斥責惡人、必得喜樂、厚福臨之、
應對適宜者、如與人接吻、
經營於外、操作於田、然後建室、
勿無故作證以陷鄰、勿啟口以欺人、
勿謂人若何待我、我亦若何待人、必如其所行而報之、
怠惰者之田、無知者之葡萄園、我過之焉、
荊棘滿地、蒺藜蔓延、石垣傾圮、
我見之而深思、我觀之而得訓、
再寢片時、又睡片時、叉手偃臥片時、
則爾貧窮之來如盜賊、匱乏之至如兵士、