瑪撒王利慕伊勒之眞言、其母所訓者、
曰、我子歟、我胎所產、我許願而得之子歟、我何言乎、
勿耗精力於婦女、勿費經營於害王躬者、
利慕伊勒歟、王飲清酒、牧伯問醇醪之所在、皆非所宜、
恐飲酒忘法、枉斷困苦者之獄、
當以醇醪飲瀕死者、以清酒飲苦心者、
縱彼飲之、使忘其貧、不憶其苦、
當爲喑啞者啟口、爲孤獨者伸寃、
啟口秉公判斷、爲貧苦者辨屈、○
孰得賢婦、價愈珍珠、
其夫恃之、得利無匱、
終婦之身、有益無損、
求毧與枲、樂於操作、
譬彼商舟、遠運食物、
未明而起、供食家人、頒工婢女、
度田畝而購之、以手所獲、植葡萄園、
以力束腰、而健其臂、
知貿易之獲利、其燈終夜不熄、
手執績軸、掌持紡具、
舒手以濟貧、舉手以振困、
不慮家人遇雪、因其皆衣紫衣、
自製華毯、服枲與絳、
其夫與邑中長老、同坐邑門、爲衆所識、
彼製枲衣而鬻之、售紳於商賈、
勢力威儀爲其服、念及將來則喜笑、
智慧發於口、慈訓達於舌、
勤家政、不素餐、
其子起而祝之、其夫讚之、
曰、賢女甚多、惟爾爲冠、
美姿屬僞、豔色爲虛、惟寅畏耶和華之婦、必得稱揚、
以其操作之果效歸之、願其工作於邑門榮之、