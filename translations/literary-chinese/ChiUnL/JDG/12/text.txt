以法蓮人集而北往、謂耶弗他曰、爾與亞捫族戰、而不招我偕往、曷故、我必以火燬爾、及爾第宅、
耶弗他曰、我曁我民、與亞捫族大戰、我曾招爾、爾不救我脫於其手、
我見爾不我救、遂冒死往攻亞捫族、而耶和華付之於我手、今日爾來攻我、曷故、
耶弗他乃集基列人、與以法蓮人戰、而擊殺之、因以法蓮人曰、爾基列人、在以法蓮瑪拿西間、乃以法蓮之逋逃者也、
基列人據約但津、以禦以法蓮人、以法蓮人逃遁者、有言請許我濟、基列人則問之曰、爾爲以法蓮人否、如其言否、
則曰、試言示播列、其人音不相符、而言西播列、則執之、殺於約但津旁、當時以法蓮人隕沒者、四萬二千人、○
基列人耶弗他、爲以色列士師、凡歷六年、卒而葬於基列之一邑、○
厥後、伯利恆人以比讚爲以色列士師、
有子三十、女三十、皆出嫁、爲子娶媳三十、
彼爲以色列士師、凡歷七年、卒而葬之於伯利恆、○
厥後、西布倫人以倫爲以色列士師、凡歷十年、
卒而葬於西布倫之亞雅倫、○
厥後、比拉頓人希列子押頓爲以色列士師、
有子四十、孫三十、共乘驢駒七十、彼爲以色列士師、凡歷八年、
卒而葬於以法蓮地之境比拉頓、在亞瑪力之山地、