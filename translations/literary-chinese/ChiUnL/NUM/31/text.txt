耶和華諭摩西曰、
當擊米甸人、爲以色列族報仇、後歸乃祖、
摩西告民曰、爾中簡人、執兵出征、攻米甸人、爲耶和華復仇、
以色列支派、各出千人臨陳、
於是以色列支派各出千人、總計一萬二千、執兵備戰、
摩西遣之、又遣祭司以利亞撒子非尼哈、執聖所之器、與示警之角、
遂遵耶和華所諭摩西之命、與米甸戰、殲其丁男、
又殺米甸五王、以未、利金、蘇珥、戶珥、利巴、亦以刃戮比珥子巴蘭、
以色列人虜其婦孺、奪其牛羊、及其貨財、
所居之城邑、曁營壘、燬之以火、
貨財人物、刦之以歸、
以所虜之人與財物、攜至摩押平原、約但河濱、耶利哥相對之營壘、詣摩西及祭司以利亞撒、與以色列會衆、○
摩西及祭司以利亞撒、曁諸會長、出營以迓、
摩西見自陳而歸之軍長、千夫長、百夫長、怒之曰、
爾生存衆婦乎、
彼從巴蘭之謀、使以色列族因奉毘珥、干罪於耶和華、致疫行於耶和華之會、
當殺幼穉中諸男、並殺與男同寢諸婦、
惟未與男同寢之幼女、爾可爲己存其生命、
爾曹居於營外七日、凡殺人、或捫尸者、必於三日七日自潔、所虜之人亦然、
當緣衣皮毛木諸物自潔、
祭司以利亞撒告臨陳之軍士曰、耶和華所諭摩西之典章、卽此、
惟金銀銅鐵錫鉛、
能勝火者、當使經火、然後爲潔、亦當滌以去汚之水、如不克勝火之物、必滌以水、
越至七日、爾當澣衣、然後爲潔、可入於營、○
耶和華諭摩西曰、
汝與祭司以利亞撒、曁會中族長、宜計所虜之人與畜、
分之爲二、一歸臨陳之軍士、一歸會衆、
臨陳軍士所得之半、人驢牛羊、五百輸一、貢於耶和華、
付諸祭司以利亞撒、以爲舉祭、獻於耶和華、
以色列人所得之半、人驢牛羊、與各牲畜、五十輸一、以給守耶和華幕之利未人、
摩西及祭司以利亞撒、遵耶和華所諭而行、
軍士所虜之物外、計獲羊六十七萬五千、
牛七萬二千、
驢六萬一千、
未與男同寢之女、三萬二千、
臨陳者所得之半、計羊三十三萬七千五百、
貢於耶和華者、六百七十五、
牛三萬六千、貢於耶和華者七十二、
驢三萬有五百、貢於耶和華者六十一、
人一萬六千、貢於耶和華者三十二、
所貢於耶和華、以爲舉祭者、摩西付諸祭司以利亞撒、遵耶和華所命、
軍士所獲之物、摩西取其半、歸以色列會衆者、
計羊三十三萬七千五百、
牛三萬六千、
驢三萬有五百、
人一萬六千、
摩西由斯人畜、五十取一、以給守耶和華幕之利未人、遵耶和華所命、○
軍長、千夫長、百夫長、咸就摩西、
曰、爾僕核數所統之軍士、不損一人、
茲攜禮物、獻於耶和華、各隨所得之金珠、足鏈、手釧、指環、耳環、臂釧、以爲己命贖罪於耶和華前、
摩西與祭司以利亞撒、收其金製之寶、
千夫長百夫長所獻於耶和華之舉祭、其金計一萬六千七百五十舍客勒、
軍士所獲者爲己有、
摩西與祭司以利亞撒、取千夫長百夫長之金、攜入會幕、以爲以色列族之記誌、在耶和華前、