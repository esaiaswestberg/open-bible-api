耶和華諭摩西亞倫曰、
以色列族建營、當各隨其纛、附宗族之斾、在會幕四周、
東方日出之所、凡隸猶大營之纛者、按其行伍建營、亞米拿達子拿順爲其牧伯、
彼之軍旅、見核者、計七萬四千六百、
以薩迦支派附之建營、蘇押子拿坦業爲其牧伯、
彼之軍旅、見核者、計五萬四千四百、
西布倫支派次之、希倫子以利押爲其牧伯、
彼之軍旅、見核者、計五萬七千四百、
凡隸猶大營者、按其行伍、綜計十八萬六千四百、是爲前隊、○
南方有流便營之纛、按其行伍、示丟珥子以利蓿爲其牧伯、
彼之軍旅、見核者、計四萬六千五百、
西緬支派附之建營、蘇利沙代子示路蔑爲其牧伯、
彼之軍旅、見核者、計五萬九千三百、
迦得支派次之、丟珥子以利雅薩爲其牧伯、
彼之軍旅、見核者、計四萬五千六百五十、
凡隸流便營者、按其行伍、綜計十五萬一千四百五十、是爲二隊、○
隨後會幕啟行、利未營在諸營之中、其啟行也、依其建營之序、各歸其隊、各隨其纛、○
西方有以法蓮營之纛、按其行伍、亞米忽子以利沙瑪爲其牧伯、
彼之軍旅、見核者、計四萬有五百、
瑪拿西支派附之建營、比大蓿子迦瑪列爲其牧伯、
彼之軍旅、見核者、計三萬二千二百、
便雅憫支派次之、基多尼子亞比但爲其牧伯、
彼之軍旅、見核者、計三萬五千四百、
凡隸以法蓮營者、按其行伍、綜計十萬八千一百、是爲三隊、○
北方有但營之纛、按其行伍、亞米沙代子亞希以謝爲其牧伯、
彼之軍旅、見核者、計六萬二千七百、
亞設支派附之建營、俄蘭子帕結爲其牧伯、
彼之軍旅、見核者、計四萬一千五百、
拿弗他利支派次之、以南子亞希拉爲其牧伯、
彼之軍旅、見核者、計五萬三千四百、
凡隸但之營者、按其行伍、綜計十五萬七千六百、是爲後隊、隨纛而行、○
以上所載、乃以色列人循其宗族、按其行伍、諸營見核者、綜計六十萬三千五百五十、
利未族不列其數、遵耶和華所諭摩西之命、
以色列族各隨其纛以建營、循其室家宗族而啟行、悉遵耶和華所諭摩西之命、