摩西告以色列族長曰、耶和華命曰、
如人指耶和華許願、或發誓以制其心、則勿食言、必循其口所出、
若女年幼、尚在父家、指耶和華許願、以束其身、
若父聞其所許之願、制心之約、默然無語、則其所許之願、制心之約爲定、
如父聞而不允、則其所許之願、制心之約弗定、耶和華必宥之、因其父不允也、
如女許願、或造次出言、以制其心、而後適人、
夫聞之日、默然無語、則其所許之願、制心之約爲定、
如夫聞而不允、則其所許之願、造次制心之言以廢、耶和華必宥之、
惟嫠婦棄婦、所許的願當償、制心之約爲定、
如婦在夫家許願、或發誓以制其心、
夫聞默然、而不之禁、則其所許之願、制心之約爲定、
如夫聞而廢之、則其許願所出之言、制心之約弗定、耶和華必宥之、因其夫廢之也、
婦或許願、或發誓束身、以苦其心、夫可成之、亦可廢之、
如夫歷日默然無語、則其所許之願、束身之約、爲夫所定、蓋聞之而默然也、
如夫聞而廢之、必負其罪、
以上所載、乃耶和華所諭摩西、夫於其婦、父於在家之幼女、其例若此、