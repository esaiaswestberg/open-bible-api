出埃及二年正月、耶和華於西乃野、諭摩西曰、
屆期、以色列族當守逾越節、
月之十四日薄暮、遵典章律例、而守節期、
摩西遂告以色列族守逾越節、
正月十四日薄暮、以色列族在西乃野、守逾越節、循耶和華所諭摩西之命、○
有人緣尸蒙汚、不得於是日守逾越節、至摩西亞倫前、
曰、吾儕緣尸蒙汚、屆期奚禁我與以色列族、同獻禮物於耶和華、
摩西曰、姑待此、我將聽耶和華何以諭爾、○
耶和華諭摩西曰、
告以色列族云、凡爾曹及後裔、若緣尸蒙汚、或行遠道、亦當守逾越節、以奉事耶和華、
二月十四日薄暮守之、食羔、及無酵餅、與苦菜、
勿留其餘於明晨、勿折其骨、悉遵逾越節例而守之、
如人未蒙不潔、未行遠道、而弗守逾越節者、必絕於民中、因屆期不獻禮物於耶和華、必負其罪、
如外人旅於爾中、欲守逾越節、以奉事耶和華、必循典章律例而守之、賓旅宗族、俱爲一例、○
張法幕之日、有雲覆之、自夕達旦、幕上明耀如火、
恆久如斯、雲覆厥幕、夜間其狀若火、
雲昇離幕、以色列族啟行、雲止之所、以色列族建營、
以色列族啟行建營、俱循耶和華命、雲覆幕時、民則處營、
雲止於幕、歷日旣久、則以色列族遵耶和華命、而不啟行、
雲止於幕、爲日無幾、則處營、或啟行、俱循耶和華命、
有時雲止、自夕達旦、詰朝而昇、民則啟行、有時雲止、歷一晝夜而昇、民則啟行、
雲止於幕、或兩日、或一月、或一年、以色列族則處於營、而不前往、以待雲昇、然後啟行、
建營啟行、俱循耶和華命、悉遵耶和華所諭摩西之命而行、