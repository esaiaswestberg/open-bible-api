以色列族啟行、建營於摩押平原、約但之東、近耶利哥、○
以色列族於亞摩利人所行之事、西撥子巴勒目擊、
摩押人又緣斯民衆多、恐懼憂戚、
告米甸長老曰、此衆將吞我四方、如牛嚙田野之草、時、西撥子巴勒爲摩押王、
遣使往比珥子巴蘭本族之地、卽河濱之毘奪、召之曰、有民出自埃及、周遍於地、實逼處此、
斯民強甚、我非其敵、請汝至此、爲我詛之、庶我擊之獲勝、驅之出境、蓋我素知爾所祝者、則必受祝、爾所詛者、則必受詛、
摩押及米甸長老、手執卜筮之值、往見巴蘭、以巴勒言告之、
巴蘭曰、今夕宿此、待聆耶和華之諭、以復於爾、摩押使臣、遂與巴蘭同處、
上帝臨格、問巴蘭曰、偕爾者爲誰、
對曰、摩押王西撥子巴勒、遣人就我曰、
有民出自埃及、周遍於地、願爾式臨、爲我詛之、庶可戰而驅之、
上帝曰、爾勿偕往、亦勿詛民、蓋斯民受祝矣、
巴蘭夙興、告巴勒使臣曰、汝返故土、蓋耶和華不許我偕往、
摩押使臣乃歸、告巴勒曰、巴蘭不與我偕來、
巴勒又遣使臣、較之於前、位尊且衆、
旣至、謂巴蘭曰、西撥子巴勒有言、爾勿有所扞格、而不我臨、
我將使爾尊顯、凡爾所言、我必依行、請爾蒞臨、以詛斯民、
巴蘭告其臣曰、卽使巴勒以盈室之金銀饋我、無論事之鉅細、不可逾越我上帝耶和華之命、
今夕爾姑宿此、俟耶和華更有所諭、
是夜上帝臨格、諭巴蘭曰、如其人來招、姑與偕往、然我所諭、汝必遵循、
巴蘭夙興備驢、與摩押使臣偕往、
上帝因其往而怒、耶和華之使者立於途以禦之、巴蘭乘驢、二役相隨、
驢見使者拔刃立於途、遂離其道、入於田間、巴蘭策驢、使歸於道、
耶和華之使者立於狹路、在二葡萄園間、左右有垣、
驢見之、衝突垣側、擠傷巴蘭之足於垣、又策之、
耶和華之使者前往、立於途之隘處、左右無地轉移、
驢見使者、則伏地、巴蘭怒、以杖策之、
耶和華使驢啟口、謂巴蘭曰、我於爾何爲、致爾策我者三、
巴蘭曰、汝戲我、願有刃在我手、我必殺汝、
驢曰、我非爾驢、爾畢生所乘者乎、我素有是行否、曰、無之、
耶和華明巴蘭目、乃見使者拔刃立於途、遂俯首伏地、
使者曰、三策爾驢何也、爾所行者逆我、故我出以禦爾、
驢見我而避者三、不然、我已殺爾、使驢得生、
巴蘭曰、獲罪矣、不識爾立途中以禦我、爾若不悅我往、我將返、
曰、姑與其人偕往、惟我所諭、爾必言之、於是巴蘭與巴勒使臣偕往、
巴勒聞其至、則往國之邊界、亞嫩溪濱、摩押都以迎之、
巴勒謂巴蘭曰、我非特遣使召爾乎、爾曷不至、我豈不能舉爾致尊顯乎、
巴蘭曰、我今已至、我豈能自擅而言、上帝授我之言、我必言之、
巴蘭與巴勒偕行、至基列胡瑣、
巴勒宰牛羊、饋於巴蘭、及與偕之使臣、
詰旦、巴勒引巴蘭至巴力崇邱、觀以色列營之邊隅、