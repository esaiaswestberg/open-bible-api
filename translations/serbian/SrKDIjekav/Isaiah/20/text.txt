Године које дође Тартан на Азот, кад га посла Саргон цар Асирски, те би Азот и узе га,
У то вријеме рече Господ преко Исаије сина Амосова говорећи: иди, скини костријет са себе, и изуј обућу с ногу својих. И учини тако и иђаше го и бос.
Тада рече Господ: како иде слуга мој Исаија го и бос за знак и чудо што ће бити до три године Мисиру и Етиопској,
Тако ће одвести цар Асирски у ропство Мисирце, и Етиопљане у сужањство, дјецу и старце, голе и босе и голијех задњица, на срамоту Мисирцима.
И препашће се и посрамиће се од Етиопске, узданице своје, и од Мисира, поноса својега.
И рећи ће тада који живе на овом острву: гле, то је узданица наша, ка којој притјецасмо за помоћ да се сачувамо од цара Асирскога; како ћемо се избавити?