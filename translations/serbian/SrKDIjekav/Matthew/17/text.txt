И послије шест дана узе Исус Петра и Јакова и Јована брата његова, и изведе их на гору високу саме.
И преобрази се пред њима, и засја се лице његово као сунце а хаљине његове постадоше бијеле као свијет.
И гле, указаше им се Мојсије и Илија, који с њим говораху.
А Петар одговарајући рече Исусу: Господе! добро нам је овдје бити; ако хоћеш да начинимо овдје три сјенице: теби једну, а Мојсију једну, а једну Илији.
Док он још говораше, гле, облак сјајан заклони их; и гле, глас из облака говорећи: ово је син мој љубазни, који је по мојој вољи; њега послушајте.
И чувши ученици падоше ничице, и уплашише се врло.
И приступивши Исус дохвати их се, и рече: устаните, и не бојте се.
А они подигнувши очи своје никога не видјеше до Исуса сама.
И силазећи с горе заповједи им Исус говорећи: ником не казујте што сте видјели док син човјечиј из мртвијех не устане.
И запиташе их ученици његови говорећи: зашто дакле књижевници кажу да Илија најприје треба да дође?
А Исус одговарајући рече им: Илија ће доћи најприје и уредити све.
Али вам кажем да је Илија већ дошао, и не познаше га; него учинише с њиме шта хтјеше: тако и син човјечиј треба да пострада од њих.
Тада разумјеше ученици да им говори за Јована крститеља.
И кад дођоше к народу, приступи к њему човјек клањајући му се,
И говорећи: Господе! помилуј сина мојега; јер о мијени бјесни и мучи се врло; јер много пута пада у ватру, и много пута у воду.
И доведох га ученицима твојијем, и не могоше га исцијелити.
А Исус одговарајући рече: о роде невјерни и покварени! докле ћу бити с вама? докле ћу вас трпљети? Доведите ми га амо.
И запријети му Исус; и ђаво изиђе из њега, и оздрави момче од онога часа.
Тада приступише ученици к Исусу и насамо рекоше му: зашто га ми не могосмо изгнати?
А Исус рече им: за невјерство ваше. Јер вам кажем заиста: ако имате вјере колико зрно горушичино, рећи ћете гори овој: пријеђи одавде тамо, и пријећи ће, и ништа неће вам бити немогуће.
А овај се род изгони само молитвом и постом.
А кад су ходили по Галилеји, рече им Исус: предаће се син човјечиј у руке људске;
И убиће га, и трећи дан устаће. И невесели бијаху врло.
А кад дођоше у Капернаум, приступише к Петру они што купе дидрахме, и рекоше: зар ваш учитељ неће дати дидрахме?
Петар рече: хоће. И кад уђе у кућу, претече га Исус говорећи: шта мислиш Симоне? Цареви земаљски од кога узимају порезе и хараче, или од својијех синова или од туђијех?
Рече њему Петар: од туђијех. Рече му Исус: дакле не плаћају синови.
Али да их не саблазнимо, иди на море, и баци удицу, и коју прву ухватиш рибу, узми је; и кад јој отвориш уста наћи ћеш статир; узми га те им подај за ме и за се.