И изишавши Исус иђаше од цркве, и приступише к њему ученици његови да му покажу грађевину црквену.
А Исус рече им: не видите ли све ово? Заиста вам кажем: неће остати овдје ни камен на камену који се неће разметнути.
А кад сјеђаше на гори Маслинској приступише к њему ученици насамо говорећи: кажи нам кад ће то бити? и какав је знак твојега доласка и пошљетка вијека?
И одговарајући Исус рече им: чувајте се да вас ко не превари.
Јер ће многи доћи у име моје говорећи: ја сам Христос. И многе ће преварити.
Чућете ратове и гласове о ратовима. Гледајте да се не уплашите; јер треба да то све буде. али није још тада пошљедак.
Јер ће устати народ на народ и царство на царство; и биће глади и помори, и земља ће се трести по свијету.
А то је све почетак страдања.
Тада ће вас предати на муке, и побиће вас, и сви ће народи омрзнути на вас имена мојега ради.
И тада ће се многи саблазнити, и друг друга издаће, и омрзнуће друг на друга.
И изићи ће многи лажни пророци и превариће многе.
И што ће се безакоње умножити, охладњеће љубав многијех.
Али који претрпи до краја благо њему.
И проповједиће се ово јеванђеље о царству по свему свијету за свједочанство свијем народима. И тада ће доћи пошљедак.
Кад дакле угледате мрзост опушћења, о којој говори пророк Данило, гдје стоји на мјесту светоме (који чита да разумије):
Тада који буду у Јудеји нека бјеже у горе;
И који буде на крову да не силази узети што му је у кући;
И који буде у пољу да се не врати натраг да узме хаљине своје.
А тешко труднима и дојилицама у те дане.
Него се молите Богу да не буде бјежан ваша у зиму ни у суботу;
Јер ће бити невоља велика какова није била од постања свијета досад нити ће бити;
И да се они дани не скрате, нико не би остао; али избранијех ради скратиће се дани они.
Тада ако вам ко рече: ево овдје је Христос или ондје, не вјерујте.
Јер ће изићи лажни христоси и лажни пророци, и показаће знаке велике и чудеса да би преварили, ако буде могуће, и избране.
Ето вам казах напријед.
Ако вам дакле реку: ево га у пустињи, не излазите; ево га у собама, не вјерујте.
Јер како што муња излази од истока и показује се до запада, таки ће бити долазак сина човјечијега.
Јер гдје је стрвина онамо ће се и орлови купити.
И одмах ће по невољи дана тијех сунце помрчати, и мјесец своју свјетлост изгубити, и звијезде с неба спасти, и силе небеске покренути се.
И тада ће се показати знак сина човјечијега на небу; и тада ће проплакати сва племена на земљи; и угледаће сина човјечијега гдје иде на облацима небескима са силом и славом великом.
И послаће анђеле своје с великијем гласом трубнијем; и сабраће избране његове од четири вјетра, од краја до краја небеса.
Од смокве научите се причи: кад се већ њезине гране помладе и улистају, знате да је близу љето.
Тако и ви кад видите све ово, знајте да је близу код врата.
Заиста вам кажем: овај нараштај неће проћи док се ово све не збуде.
Небо и земља проћи ће, али ријечи моје неће проћи.
А о дану томе и часу нико не зна, ни анђели небески, до отац мој сам.
Јер како што је било у вријеме Нојево тако ће бити и долазак сина човјечијега.
Јер како што пред потопом јеђаху и пијаху, жењаху се и удаваху до онога дана кад Ноје уђе у ковчег,
И не осјетише док не дође потоп и однесе све; тако ће бити и долазак сина човјечијега.
Тада ће бити два на њиви; један ће се узети, а други ће се оставити.
Двије ће мљети на жрвњевима; једна ће се узети, а друга ће се оставити.
Стражите дакле, јер не знате у који ће час доћи Господ ваш.
Али ово знајте: кад би знао домаћин у које ће вријеме доћи лупеж, чувао би и не би дао поткопати куће своје.
Зато и ви будите готови; јер у који час не мислите доћи ће син човјечиј.
Ко је дакле тај вјерни и мудри слуга којега је поставио господар његов над својима домашњима да им даје храну на оброк?
Благо томе слузи којега дошавши господар његов нађе да извршује тако.
Заиста вам кажем: поставиће га над свијем имањем својим.
Ако ли тај рђави слуга рече у срцу своме: неће мој господар још задуго доћи;
И почне бити своје другаре, и јести и пити с пијаницама;
Доћи ће господар тога слуге у дан у који се не нада, и у час кад не мисли.
И расјећи ће га напола, и даће им плату као лицемјерима; ондје ће бити плач и шкргут зуба.