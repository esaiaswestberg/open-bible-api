И кад излажаше из цркве рече му један од ученика његовијех: учитељу! гле какво је камење, и каква грађевина!
И одговарајући Исус рече му: видиш ли ове велике грађевине? ни камен на камену неће овдје остати који се неће разметнути.
И кад сјеђаше на гори Маслинској према цркви, питаху га сама Петар и Јаков и Јован и Андрија:
Кажи нам кад ће то бити? и какав ће знак бити кад ће се то све свршити?
А Исус одговарајући им поче говорити: чувајте се да вас ко не превари.
Јер ће многи доћи на моје име говорећи: ја сам; и многе ће преварити.
А кад чујете ратове и гласове о ратовима, не плашите се; јер треба то да буде; али то још није пошљедак.
Устаће народ на народ и царство на царство; и земља ће се трести по свијету; и биће глади и буне. То је почетак страдању.
А ви се чувајте; јер ће вас предавати у судове и по зборницама биће вас, и пред краљеве и цареве изводиће вас мене ради за свједочанство њима.
И у свима народима треба да се најприје проповједи јеванђеље.
А кад вас поведу да предају, не брините се напријед шта ћете говорити, нити мислите; него што вам се да у онај час оно говорите; јер ви не ћете говорити него Дух свети.
И предаће брат брата на смрт и отац сина, и устаће дјеца на родитеље и побиће их.
И сви ће омрзнути на вас имена мојега ради. Али који претрпи до краја благо њему.
А кад видите мрзост опушћења, за коју говори пророк Данило, да стоји гдје не треба (који чита да разумије): тада који буду у Јудеји нека бјеже у горе;
И који буде на крову да не силази у кућу, нити да улази да узме што из куће своје;
И који буде у пољу да се не враћа натраг да узме хаљину своју.
Али тешко труднима и дојилицама у те дане!
Него се молите Богу да не буде бјежан ваша у зиму.
Јер ће у дане те бити невоља какова није била од почетка створења које је Бог створио досад, и неће ни бити.
И да Господ не скрати дане нико не би остао; али избранијех ради, које избра, скратио је дане.
Тада ако вам ко рече: ево овдје је Христос; или: ено ондје; не вјерујте.
Јер ће изићи лажни христоси и лажни пророци, и показаће знаке и чудеса да би преварили, ако буде могуће, и избране.
Али ви се чувајте: ето вам све казах напријед.
Али у те дане, послије те невоље, сунце ће помрчати, и мјесец своју свјетлост изгубити.
И звијезде ће спадати с неба и силе небеске покренути се.
И тада ће угледати сина човјечијега гдје иде на облацима са силом и славом великом.
И тада ће послати анђеле своје и сабраће избране своје од четири вјетра, од краја земље до краја неба.
А од смокве научите се причи: кад се већ њезина грана помлади и стане листати, знате да је близу љето.
Тако и ви кад видите ово да се збива, знајте да је близу код врата.
Заиста вам кажем да овај нараштај неће проћи док се ово све не збуде.
Небо и земља проћи ће, али ријечи моје неће проћи.
А о дану томе или о часу нико не зна, ни анђели који су на небесима, ни син, до отац.
Пазите, стражите и молите се Богу; јер не знате кад ће вријеме настати.
Као што човјек одлазећи остави кућу своју, и да слугама својима власт, и свакоме свој посао; и вратару заповједи да стражи.
Стражите дакле; јер не знате кад ће доћи господар од куће, или увече или у поноћи, или у пијетле, или ујутру;
Да не дође изненада и да вас не нађе а ви спавате.
А што вам кажем, свима кажем: стражите.