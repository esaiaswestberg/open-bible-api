И пошто прође субота, Марија Магдалина и Марија Јаковљева и Соломија купише мириса да дођу и да помажу Исуса.
И врло рано у први дан недјеље дођоше на гроб око сунчанога рођаја.
И говораху међу собом: ко ће нам одвалити камен од врата гробнијех?
И погледавши видјеше да камен бјеше одваљен: јер бјеше врло велики.
И ушавши у гроб видјеше младића обучена у бијелу хаљину гдје сједи с десне стране; и уплашише се.
А он им рече: не плашите се, Исуса тражите Назарећанина распетога; уста, није овдје, ево мјесто гдје га метнуше.
Него идите кажите ученицима његовијем и Петру да пред вама отиде у Галилеју: тамо ћете га видјети, као што вам рече.
И изишавши побјегоше од гроба; јер их ухвати дрхат и страх; и ником ништа не казаше, јер се бојаху.
А Исус уставши рано у први дан недјеље јави се најприје Марији Магдалини, из које је истјерао седам ђавола.
А она отиде те јави онима што су били с њим, који плакаху и ридаху.
И они чувши да је жив и да га је она видјела не вјероваше.
А потом јави се на путу двојици од њих у другоме обличју, кад су ишли у село.
И они отишавши јавише осталима; и ни њима не вјероваше.
А најпослије јави се кад њих једанаесторица бијаху за трпезом, и прекори их за њихово невјерје и тврђу срца што не вјероваше онима који су га видјели да је устао;
И рече им: идите по свему свијету и проповједите јеванђеље свакоме створењу.
Који узвјерује и покрсти се, спашће се; а ко не вјерује осудиће се.
А знаци онима који вјерују биће ови: именом мојијем изгониће ђаволе; говориће новијем језицима;
Узимаће змије у руке, ако и смртно што попију, неће им наудити; на болеснике метаће руке, и оздрављаће.
А Господ пошто им изговори узе се на небо, и сједе Богу с десне стране.
А они изиђоше и проповједаше свуда, и Господ их потпомага, и ријеч потврђива знацима који су се потом показивали. Амин.