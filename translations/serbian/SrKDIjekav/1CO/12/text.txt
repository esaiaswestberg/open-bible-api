А за духовне дарове нећу вам, браћо, затајити.
Знате, да кад бијасте незнабошци, идосте к идолима безгласнима, како вас вођаху.
Зато вам дајем на знање да нико ко духом Божијим говори неће рећи: анатемате Исуса; и нико не може Исуса Господом назвати осим Духом светијем.
Дарови су различни, али је Дух један.
И различне су службе, али је један Господ.
И различне су силе, али је један Бог који чини све у свему.
А у свакоме се појављује Дух на корист;
Јер једноме се даје Духом ријеч премудрости; а другоме ријеч разума по истоме Духу;
А другоме вјера, тијем истијем Духом; а другоме дар исцјељивања, по томе истом Духу;
А другоме да чини чудеса, а другоме пророштво, а другоме да разликује духове, а другоме различни језици, а другоме да казује језике.
А ово све чини један и тај исти Дух раздјељујући по својој власти свакоме како хоће.
Јер као што је тијело једно и уде има многе, а сви уди једнога тијела, премда су многи, једно су тијело: тако и Христос.
Јер једнијем духом ми се сви крстисмо у једно тијело, били Јевреји, или Грци, или робови, или сами своји; и сви се једнијем Духом напојисмо.
Јер тијело није један уд, него многи.
Ако рече нога: ја нијесам рука, нијесам од тијела; еда ли зато није од тијела?
И ако рече ухо: ја нијесам око, нијесам од тијела; еда ли зато није од тијела? Кад би све тијело било око, гдје је чувење?
А кад би све било чувење, гдје је мирисање?
Али Бог постави све уде у тијелу како је кога хтио.
А кад би сви били један уд, гдје је тијело?
Сад су пак многи уди а једно тијело.
Али око не може рећи руци: не требаш ми; или опет глава ногама: не требате ми.
Него још који се уди тијела чине да су најслабији најпотребнији су.
И који нам се чине да су најсрамотнији на тијелу, на оне ударамо највећу част;
И непоштени наши уди највеће поштење имају; а поштени уди не требају. Али Бог сложи тијело и најхуђему уду даде највећу част,
Да не буде распре у тијелу, него да се уди једнако брину један за другога.
И ако страда један уд, с њим страдају сви уди; а ако ли се један уд слави, с њим се радују сви уди.
А ви сте тијело Христово, и уди међу собом.
И једне дакле постави Бог у цркви прво апостоле, друго пророке, треће учитеље, а потом чудотворце, онда дарове исцјељивања, помагања, управљања, различне језике.
Еда ли су сви апостоли? Еда ли су сви пророци? Еда ли су сви учитељи? Еда ли су сви чудотворци?
Еда ли сви имају дарове исцјељивања? Еда ли сви говоре језике? Еда ли сви казују?
Старајте се пак за веће дарове; па ћу вам још бољи пут показати.