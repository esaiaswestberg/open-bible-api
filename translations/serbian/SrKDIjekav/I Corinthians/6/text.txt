Смије ли који од вас, кад има тужбу на другога, ићи на суд неправеднима, а не светима?
Не знате ли да ће свети судити свијету? Кад ћете дакле ви свијету судити нијесте ли вриједни судити мањијем стварима?
Не знате ли да ћемо анђелима судити, акамоли стварима овога свијета?
А ви кад имате тужбе за ствари овога свијета, узмете за судије оне које у цркви не броји нико у што!
На срамоту вашу говорим: зар нема међу вама ниједнога мудра који може расудити међу браћом својом?
Него се брат с братом суди, и то пред невјернима!
И то је већ врло срамно за вас да имате тужбе међу собом. Зашто радије не трпите неправду? Зашто радије не прегорите штету?
Него ви сами чините неправду и штету, па још браћи!
Или не знате да неправедници неће наслиједити царства Божијега? Не варајте се: ни курвари, ни идолопоклоници, ни прељубочинци, ни аџувани, ни мужеложници,
Ни лупежи, ни лакомци, ни пијанице, ни кавгаџије, ни хајдуци, царства Божијега неће наслиједити.
И овакови бијасте неки; него се опрасте и посветисте и оправдасте именом Господа нашега Исуса Христа и Духом Бога нашега.
Све ми је слободно, али није све на корист; све ми је слободно, али нећу да што облада мноме.
Јела су за трбух, и трбух је за јела; али ће Бог и ова и онога покварити. А тијело није за курварство, него за Господа, и Господ за тијело.
А Бог и Господа подиже, и нас ће подићи силом својом.
Не знате ли да су тјелеса ваша уди Христови? Хоћу ли дакле узети уде Христове и од њих начинити уде курвине? Боже сачувај!
Или не знате да ко се с курвом свеже једно тијело с њом постане? Јер, рече, биће двоје једно тијело.
А ко се Господа држи један је дух с Господом.
Бјежите од курварства; јер сваки гријех који човјек чини осим тијела је; а који се курва он гријеши своме тијелу.
Или не знате да су тјелеса ваша црква светога Духа који живи у вама, којега имате од Бога, и нијеста своји?
Јер сте купљени скупо. Прославите дакле Бога у тјелесима својијем и у душама својијем, што је Божије.