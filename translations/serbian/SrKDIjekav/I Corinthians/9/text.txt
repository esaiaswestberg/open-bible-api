Нијесам ли ја апостол? Нијесам ли сам свој? Не видјех ли ја Исуса Христа, Господа нашега? Нијесте ли ви дјело моје у Господу?
Ако другима и нијесам апостол, али вама јесам, јер сте ви печат мојега апостолства у Господу.
Мој одговор онима који ме успитају ово је:
Еда ли немамо власти јести и пити?
Еда ли немамо власти сестру жену водити, као и остали апостоли, и браћа Господња, и Кифа?
Или један ја и Варнава немамо власти ово чинити?
Ко војује кад о своме трошку? Или ко сади виноград и од родова његовијех да не једе? Или ко пасе стадо и од млијека стада да не једе?
Еда ли ово говорим по човјеку? Не говори ли ово и закон?
Јер је у Мојсијеву закону написано: да не завежеш уста волу који врше. Еда ли се Бог брине за волове?
Или јамачно говори за нас? Јер се за нас написа: који оре треба у надању да оре; и који врше у надању да ће добити од онога што врше.
Када ми вама духовна сијасмо, је ли то што велико ако ми вама тјелесна пожњемо?
Кад се други мијешају у вашу власт, акамоли не би ми? Али не учинисмо по власти овој него све трпимо да не учинимо каке сметње јеванђељу Христову.
Не знате ли да они који чине свету службу од светиње се хране? и који олтару служе с олтаром дијеле?
Тако и Господ заповједи да они који јеванђеље проповиједају од јеванђеља живе.
А ја то ниједно не учиних. И не пишем ово да тако буде за мене; јер бих вољео умријети него да ко славу моју уништи.
Јер ако проповиједам јеванђеље, нема ми хвале: јер ми је за невољу; и тешко мени ако јеванђеља не проповиједам.
Ако дакле ово чиним од своје воље, плату имам; а ако ли чиним за невољу, служба ми је предата.
Каква ми је дакле плата? Да проповиједајући јеванђеље учиним без плате јеванђеље Христово, да не чиним по својој власти у проповиједању јеванђеља.
Јер премда сам слободан од свију, свима себе учиних робом, да их више придобијем.
Јеврејима сам био као Јеврејин да Јевреје придобијем; онима који су под законом био сам као под законом, да придобијем оне који су под законом;
Онима који су без закона био сам као без закона, премда нијесам Богу без закона него сам у закону Христову, да придобијем оне који су без закона.
Слабима био сам као слаб, да слабе придобијем; свима сам био све, да какогод спасем кога.
А ово чиним за јеванђеље, да бих имао дијел у њему.
Не знате ли да они што трче на трку, сви трче, а један добије дар? Тако трчите да добијете.
Сваки пак који се бори од свега се уздржава: они дакле да добију распадљив вијенац, а ми нераспадљив.
Ја дакле тако трчим, не као на непоуздано; тако се борим, не као онај који бије вјетар;
Него морим тијело своје и трудим да како сам другима проповиједајући избачен не будем.