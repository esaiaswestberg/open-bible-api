И рече Господ Мојсију говорећи:
Још реци синовима Израиљевим: ко год између синова Израиљевих или између дошљака који се баве у Израиљу, да од сјемена својега Молоху, нека се погуби, народ у земљи нека га заспе камењем.
И ја ћу окренути лице своје на супрот таком човјеку, и истријебићу га из народа његова, што од сјемена својега даде Молоху, и запрзни светињу моју и оскврни свето име моје.
Ако ли народ како год затвори очи да не види тога човјека кад да од сјемена својега Молоху, и не убију га,
Ја ћу окренути лице своје насупрот оном човјеку и насупрот дому његову, и истријебићу га, и све који за њим чине прељубу чинећи прељубу за Молохом, из народа њихова.
А ко се обрати к врачарима и гатарима да чини прељубу за њима, окренућу лице своје насупрот њему, и истријебићу га из народа његова.
Зато посвећујте се, и будите свети, јер сам ја Господ Бог ваш.
И чувајте уредбе моје и вршите их. Ја сам Господ који вас посвећујем.
Ко опсује оца својега или матер своју, да се погуби; опсовао је оца својега или матер своју; крв његова на њ.
А човјек који учини прељубу с туђом женом, што је учинио прељубу са женом ближњега својега, да се погуби и прељубочинац и прељубочиница.
Ко би спавао са женом оца својега, открио је голотињу оца својега; обоје да се погубе; крв њихова на њих.
Ко би спавао са женом сина својега, обоје да се погубе; учинише срамоту; крв њихова на њих.
Ко би мушкарца облежао као жену, учинише гадну ствар обојица; да се погубе; крв њихова на њих.
И ко би узео жену и матер њезину, зло је, огњем да се спали и он и она, да не буде зла међу вама.
Ко би облежао живинче, да се погуби; убијте и живинче.
И ако би жена легла под живинче, убиј и жену и живинче, нека погину, крв њихова на њих.
Ко би узео сестру своју, кћер оца својега или кћер матере своје, видио би голотињу њезину и она би видјела голотињу његову, срамота је; зато да се истријебе испред синова народа својега; открио је голотињу сестре своје, нека носи безакоње своје.
И ко би спавао са женом кад има вријеме и открио голотињу њезину откривши течење њезино, и она би открила течење крви своје, да се истријебе обоје из народа својега.
Голотиње сестре матере своје и сестре оца својега не откриј, јер би открио своју крв; нека носе безакоње своје.
А ко би спавао са женом стрица својега, открио би голотињу стрица својега, нека носе обоје гријех свој, нека помру без дјеце.
Ко би узео жену брата својега, ружно је, открио је голотињу брата својега; без дјеце да буду.
Чувајте све уредбе моје и све законе моје, и вршите их, да вас земља не изметне, у коју вас водим да живите у њој.
Немојте живјети по уредбама народа које ћу отјерати испред вас, јер су чинили све то, зато ми омрзоше.
И рекох вам: ви ћете наслиједити земљу њихову и ја ћу вам је дати у државу, земљу у којој тече млијеко и мед. Ја сам Господ Бог ваш, који вас одвојих од других народа.
Зато разликујте стоку чисту од нечисте, и птицу чисту од нечисте, и немојте скврнити душа својих стоком или птицом или чим год што пуже по земљи, што сам вам одвојио да је нечисто.
И бићете ми свети, јер сам свет ја, Господ, и одвојих вас од других народа да будете моји.
А човјек или жена, у којима би био дух врачарски или гатарски, да се погубе, камењем да се заспу, крв њихова на њих.