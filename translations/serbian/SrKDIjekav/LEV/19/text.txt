Још рече Господ Мојсију говорећи:
Кажи свему збору синова Израиљевих, и реци им: будите свети, јер сам ја свет, Господ Бог ваш.
Сваки да се боји матере своје и оца својега; и држите суботе моје; ја сам Господ Бог ваш.
Не обраћајте се к идолима, и богова ливенијех не градите себи; ја сам Господ Бог ваш.
А кад приносите жртву захвалну Господу, приносите је драге воље.
У који је дан принесете, нека се једе, и сјутрадан; а што остане до трећега дана, нека се огњем сажеже.
А ако би се што јело трећи дан, гад је, неће бити угодна.
Ко би год јео, носиће своје безакоње, јер оскврни светињу Господу; зато ће се истријебити она душа из народа својега.
А кад жањете род земље своје, немој пожети сасвијем њиве своје, нити пабирчи по жетви.
Ни винограда својега немој пабирчити, и немој купити зрна која падну по винограду твојем; него остави сиромаху и дошљаку. Ја сам Господ Бог ваш.
Не крадите; не лажите и не варајте ближњега својега.
Не куните се именом мојим криво; јер ћеш оскврнити име Бога својега. Ја сам Господ.
Не закидај ближњега својега и не отимај му; плаћа надничарова да не преноћи код тебе до јутра.
Немој псовати глуха, ни пред слијепца метати што да се спотакне; него се бој Бога својега; ја сам Господ.
Не чините неправде на суду, не гледај што је ко сиромах, нити се поводи за богатијем; право суди ближњему својему.
Не иди као опадач по народу својем, и не устај на крв ближњега својега; ја сам Господ.
Немој мрзити на брата својега у срцу својем; слободно искарај ближњега својега, и немој трпјети гријеха на њему.
Не буди осветљив, и не носи срдње на синове народа својега; него љуби ближњега својега као себе самога; ја сам Господ.
Уредбе моје држите; живинчета својега не пуштај на живинче друге врсте; не засијевај њиве своје двојаким сјеменом, и не облачи на се хаљине од двојаких ствари.
Ако би ко облежао робињу која је испрошена али није откупљена ни ослобођена, обоје да се шибају, али да се не погубе; јер није била ослобођена.
И нека он принесе Господу жртву за пријеступ свој на врата шатора од састанка, овна за пријеступ.
И нека га очисти пред Господом свештеник овном принесеним за пријеступ од гријеха који је учинио; и опростиће му се гријех његов.
А кад дођете у земљу и насадите свакојакога воћа, обрежите му окрајак, род његов; три године нека вам је необрезано, и не једите га.
А четврте године нека буде сав род његов посвећен у хвалу Господу.
Па тек пете године једите воће с њега, да би вам се умножио род његов. Ја сам Господ Бог ваш.
Ништа не једите с крвљу. Немојте врачати, ни гатати по времену.
Не стризите косе своје уокруг, ни грдите браде своје.
За мртвацем не режите тијела својега, ни ударајте на се каквих биљега. Ја сам Господ.
Немој скврнити кћери своје пуштајући је да се курва, да се не би земља прокурвала и напунила се безакоња.
Држите суботе моје, и светињу моју поштујте. Ја сам Господ.
Не обраћајте се к врачарима и гатарима, нити их питајте, да се не скврните о њих. Ја сам Господ Бог ваш.
Пред сиједом главом устани, и поштуј лице старчево, и бој се Бога својега. Ја сам Господ.
Ако је у тебе дошљак у земљи вашој, не чини му криво.
Ко је дошљак међу вама, нека вам буде као онај који се родио међу вама, и љуби га као себе самога; јер сте и ви били дошљаци у земљи Мисирској. Ја сам Господ Бог ваш.
Не чините неправде у суду, ни мјером за дужину, ни мјером за тежину, ни мјером за ствари које се сипају.
Мјерила нека су вам права, камење право, ефа права, ин прав. Ја сам Господ Бог ваш, који сам вас извео из земље Мисирске.
Држите дакле све уредбе моје и све законе моје, и вршите их. Ја сам Господ.