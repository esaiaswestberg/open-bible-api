А Исус отиде на гору Маслинску.
А ујутру опет дође у цркву, и сав народ иђаше к њему; и сједавши учаше их.
А књижевници и фарисеји доведоше к њему жену ухваћену у прељуби, и поставивши је на сриједу
Рекоше му: учитељу! ова је жена ухваћена сад у прељуби;
А Мојсије нам у закону заповједи да такове камењем убијамо; а ти шта велиш?
Ово пак рекоше кушајући га да би га имали за што окривити. А Исус саже се доље и писаше прстом по земљи (не гледајући на њих).
А кад га једнако питаху, исправи се и рече им: који је међу вама без гријеха нека најприје баци камен на њу.
Па се опет саже доље и писаше по земљи.
А кад они то чуше, и покарани будући од своје савјести излажаху један за другијем почевши од старјешина до пошљедњијех; и оста Исус сам и жена стојећи на сриједи.
А кад се Исус исправи, и не видјевши ни једнога до саму жену, рече јој: жено! гдје су они што те тужаху? Ниједан те не осуди?
А она рече: ниједан, Господе! А Исус јој рече: ни ја те не осуђујем, иди, и отселе више не гријеши.
Исус им пак опет рече: ја сам видјело свијету: ко иде за мном неће ходити по тами, него ће имати видјело живота.
Тада му рекоше фарисеји: ти сам за себе свједочиш: свједочанство твоје није истинито.
Исус одговори и рече им: ако ја свједочим сам за себе истинито је свједочанство моје: јер знам откуда дођох и куда идем; а ви не знате откуда долазим и куда идем.
Ви судите по тијелу, ја не судим никоме.
И ако судим ја, суд је мој прав: јер нијесам сам, него ја и отац који ме посла.
А и у закону вашему стоји написано да је свједочанство двојице људи истинито.
Ја сам који свједочим сам за себе, и свједочи за мене отац који ме посла.
Тада му говораху: гдје је отац твој? Исус одговори: ни мене знате ни оца мојега; кад бисте знали мене, знали бисте и оца мојега.
Ове ријечи рече Исус код хазне Божије кад учаше у цркви; и нико га не ухвати, јер још не бјеше дошао час његов.
А Исус им опет рече: ја идем, и тражићете ме; и помријећете у својему гријеху; куд ја идем ви не можете доћи.
Тада рекоше Јевреји: да се неће сам убити, што говори: куд ја идем ви не можете доћи?
И рече им: ви сте од нижијех, ја сам од вишијех; ви сте од овога свијета, ја нијесам од овога свијета.
Тако вам казах да ћете помријети у гријесима својима; јер ако не узвјерујете да сам ја, помријећете у гријесима својима.
Тада му говораху: ко си ти? И рече им Исус: почетак, како вам и кажем.
Много имам за вас говорити и судити; али онај који ме посла истинит је, и ја оно говорим свијету што чух од њега.
Не разумјеше дакле да им говораше за оца.
А Исус им рече: кад подигнете сина човјечијега, онда ћете дознати да сам ја, и да ништа сам од себе не чиним; него како ме научи отац мој онако говорим.
И онај који ме посла са мном је. Не остави отац мене сама; јер ја свагда чиним што је њему угодно.
Кад ово говораше, многи га вјероваше.
Тада Исус говораше онијем Јеврејима који му вјероваше: ако ви останете на мојој бесједи, заиста ћете бити ученици моји,
И познаћете истину, и истина ће вас избавити.
Одговорише и рекоше му: ми смо сјеме Авраамово, и никоме нијесмо робовали никад; како ти говориш да ћемо се избавити?
Исус им одговори: заиста, заиста вам кажем да је сваки који чини гријех роб гријеху.
А роб не остаје у кући вавијек, син остаје вавијек.
Ако вас дакле син избави, заиста ћете бити избављени.
Знам да сте сјеме Авраамово; али гледате да ме убијете, јер моја бесједа не може у вас да стане.
Ја говорим што видјех од оца својега; и ви тако чините што видјесте од оца својега.
Одговорише и рекоше му: отац је наш Авраам. Исус им рече: кад бисте ви били дјеца Авраамова, чинили бисте дјела Авраамова.
А сад гледате мене да убијете, човјека који вам истину казах коју чух од Бога: тако Авраам није чинио.
Ви чините дјела оца својега. Тада му рекоше: ми нијесмо рођени од курварства: једнога оца имамо Бога.
А Исус им рече: кад би Бог био ваш отац, љубили бисте мене; јер ја од Бога изиђох и дођох; јер не дођох сам од себе, него ме он посла.
Зашто не разумијете говора мојега? Јер не можете ријечи мојијех да слушате.
Ваш је отац ђаво; и сласти оца својега хоћете да чините: он је крвник људски од почетка, и не стоји на истини; јер нема истине у њему; кад говори лаж, своје говори: јер је лажа и отац лажи.
А мени не вјерујете, јер ја истину говорим.
Који ме од вас кори за гријех? Ако ли истину говорим, зашто ми ви не вјерујете?
Ко је од Бога ријечи Божије слуша; зато ви не слушате, јер нијесте од Бога.
Тада одговорише Јевреји и рекоше му: не говоримо ли ми право да си ти Самарјанин, и да је ђаво у теби.
Исус одговори: у мени ђавола нема, него поштујем оца својега; а ви мене срамотите.
А ја не тражим славе своје; има који тражи и суди.
Заиста, заиста вам кажем: ко одржи ријеч моју неће видјети смрти довијека.
Тада му рекоше Јевреји: сад видјесмо да је ђаво у теби: Авраам умрије и пророци, а ти говориш: ко одржи ријеч моју неће окусити смрти довијека.
Еда ли си ти већи од оца нашега Авраама, који умрије? И пророци помријеше: ко се ти сам градиш?
Исус одговори: ако се ја сам славим, слава је моја ништа: отац је мој који ме слави, за којега ви говорите да је ваш Бог.
И не познајете га, а ја га знам; и ако речем да га не знам бићу лажа као ви. Него га знам, и ријеч његову држим.
Авраам, отац ваш, био је рад да види дан мој; и видје, и обрадова се.
Тада му рекоше Јевреји: још ти нема педесет година, и Авраама ли си видио?
А Исус им рече: заиста, заиста вам кажем: ја сам прије него се Авраам родио.
Тада узеше камење да баце на њ; а Исус се сакри, и изиђе из цркве прошавши између њих и отиде тако.