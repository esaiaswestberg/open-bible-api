Да се не плаши срце ваше, вјерујте Бога, и мене вјерујте.
Многи су станови у кући оца мојега. А да није тако, казао бих вам; идем да вам приправим мјесто.
И кад отидем и приправим вам мјесто, опет ћу доћи, и узећу вас к себи да и ви будете гдје сам ја.
И куда ја идем знате, и пут знате.
Рече му Тома: Господе! не знамо куда идеш; и како можемо пут знати?
Исус му рече: ја сам пут и истина и живот; нико неће доћи к оцу до кроза ме.
Ка бисте мене знали онда бисте знали и оца мојега; и отселе познајете га, и видјесте га.
Рече му Филип: Господе! покажи нам оца и биће нам доста.
Исус му рече: толико сам вријеме с вама и нијеси ме познао, Филипе? који видје мене, видје оца; па како ти говориш: покажи нам оца?
Зар не вјерујеш да сам ја у оцу и отац у мени? Ријечи које вам ја говорим не говорим од себе; него отац који стоји у мени он твори дјела.
Вјерујте мени да сам ја у оцу и отац у мени; ако ли мени не вјерујете, вјерујте ми по тијем дјелима.
Заиста, заиста вам кажем: који вјерује мене, дјела која ја творим и он ће творити, и већа ће од овијех творити; јер ја идем к оцу својему;
И шта год заиштете у оца у име моје, оно ћу вам учинити, да се прослави отац у сину.
И ако што заиштете у име моје, ја ћу учинити.
Ако имате љубав к мени, заповијести моје држите.
И ја ћу умолити оца, и даће вам другога утјешитеља да буде с вама вавијек:
Духа истине, којега свијет не може примити, јер га не види нити га познаје; а ви га познајете, јер у вама стоји, и у вама ће бити.
Нећу вас оставити сиротне; доћи ћу к вама.
Још мало и свијет мене више неће видјети; а ви ћете ме видјети; јер ја живим, и ви ћете живљети.
У онај ћете ви дан дознати да сам ја у оцу својему, и ви у мени, и ја у вама.
Ко има заповијести моје и држи их он је онај што има љубав к мени; а који има љубав к мени имаће к њему љубав отац мој; и ја ћу имати љубав к њему, и јавићу му се сам.
И рече му Јуда, не Искариотски: Господе! шта је то да ћеш се нама јавити а не свијету?
Исус одговори и рече му: ко има љубав к мени, држаће ријеч моју; и отац мој имаће љубав к њему: и к њему ћемо доћи, и у њега ћемо се станити.
Који нема љубави к мени не држи мојијех ријечи; а ријеч што чујете није моја него оца који ме посла.
Ово вам казах док сам с вама.
А утјешитељ Дух свети, којега ће отац послати у име моје, он ће вас научити свему и напоменуће вам све што вам рекох.
Мир вам остављам, мир свој дајем вам: не дајем вам га као што свијет даје, да се не плаши срце ваше и да се не боји.
Чусте да вам ја казах: идем и доћи ћу к вама. Кад бисте имали љубав к мени, онда бисте се обрадовали што рекох: идем к оцу; јер је отац мој већи од мене.
И сад вам казах, прије док се није збило, да вјерујете кад се збуде.
Већ нећу много говорити с вама; јер иде кнез овога свијета, и у мени нема ништа.
Него да види свијет да имам љубав к оцу, и као што ми заповједи отац онако творим. Устаните, хајдемо одавде.