Љубазни! не вјерујте свакоме духу, него кушајте духове јесу ли од Бога; јер многи лажни пророци изиђоше на свијет.
По овоме познајте Духа Божијега, и духа лажнога; сваки дух који признаје да је Исус Христос у тијелу дошао, од Бога је;
А сваки дух који не признаје да је Исус Христос у тијелу дошао, није од Бога: и овај је антихристов, за којега чусте да ће доћи, и сад је већ на свијету.
Ви сте од Бога, дјечице, и надвладасте их, јер је већи који је у вама неголи који је на свијету.
Они су од свијета, зато говоре од свијета, и свијет их слуша.
Ми смо од Бога; који познаје Бога слуша нас, а који није од Бога не слуша нас. По овом познајемо духа истине и духа пријеваре.
Љубазни! да љубимо један другога; јер је љубав од Бога, и сваки који има љубав од Бога је рођен, и познаје Бога.
А који нема љубави не позна Бога; јер је Бог љубав.
По том се показа љубав Божија к нама што Бог сина својега јединороднога посла на свијет да живимо кроза њ.
У овом је љубав не да ми показасмо љубав к Богу, него да он показа љубав к нама, и посла сина својега да очисти гријехе наше.
Љубазни! кад је овако Бог показао љубав к нама, и ми смо дужни љубити један другога.
Бога нико не видје никад: ако имамо љубав међу собом, Бог у нама стоји, и љубав је његова савршена у нама.
По том дознајемо да у њему стојимо, и он у нама, што нам је дао од Духа својега.
И ми видјесмо и свједочимо да отац посла сина да се спасе свијет.
Који призна да је Исус син Божиј, Бог у њему стоји и он у Богу.
И ми познасмо и вјеровасмо љубав коју Бог има к нама. Бог је љубав, и који стоји у љубави, у Богу стоји и Бог у њему стоји.
Тијем се љубав у нама савршује да имамо слободу на дан судни; јер као што је он и ми смо на свијету овом.
У љубави нема страха, него савршена љубав изгони страх напоље; јер страх има муку. А ко се боји није савршен у љубави.
Да имамо ми љубав к њему, јер он најприје показа љубав к нама.
Ако ко рече: ја љубим Бога, а мрзи на брата својега, лажа је; јер који не љуби брата својега, кога види, како може љубити Бога, кога не види?
И ову заповијест имамо од њега: који љуби Бога да љуби и брата својега.