Од Павла, по вољи Божијој апостола Исуса Христа, светима који су у Ефесу, и вјернима у Христу Исусу:
Благодат вам и мир од Бога оца нашега и Господа Исуса Христа.
Благословен Бог и отац Господа нашега Исуса Христа, који нас је благословио свакијем благословом духовнијем на небесима кроз Христа;
Као што нас изабра кроз њега прије постања свијета, да будемо свети и праведни пред њим у љубави,
Одредивши нас напријед кроз Исуса Христа себи на посинаштво, по угодности воље своје,
На похвалу славне благодати своје којом нас облагодати у љубазноме,
У коме имамо избављење крвљу његовом, и опроштење гријеха, по богатству благодати његове,
Коју је преумножио у нама у свакој премудрости и разуму,
Показавши нам тајну воље своје, по угодности својој коју напријед показа у њему,
За уредбу извршетка времена, да се све састави у Христу што је на небесима и на земљи; у њему,
Кроз којега и нашљедници постасмо, напријед одређени бивши по наредби Бога који све чини по савјету воље своје,
Да бисмо били на хвалу славе његове, ми који смо се напријед уздали у Христа,
Кроз којега и ви, чувши ријеч истине, јеванђеље спасенија својега, у којему и вјеровавши запечатисте се светијем духом обећања,
Који је залог нашљедства нашега за избављење течевине на хвалу славе његове.
Зато и ја чувши вашу вјеру у Христа Исуса, и љубав к свима светима,
Не престајем захваљивати за вас, и спомињати вас у својијем молитвама,
Да Бог Господа нашега Исуса Христа, отац славе, даде вам Духа премудрости и откривења да га познате,
И бистре очи срца вашега да бисте могли видјети које је над његова звања, и које је богатство славе нашљедства његова у светима,
И каква је изобилна величина силе његове на нама који вјерујемо по чињењу превелике силе његове,
Коју учини у Христу, кад га подиже из мртвијех и посади себи с десне стране на небесима,
Над свијем поглаварствима, и властима, и силама, и господствима, и над свакијем именом што се може назвати, не само на овоме свијету него и на ономе који иде.
И све покори под ноге његове, и њега даде за главу цркви, над свима,
Која је тијело његово, пунина онога који све испуњава у свему.