Браћо! ако и упадне човјек у какав гријех, ви духовни исправљајте таковога духом кротости, чувајући себе да и ти не будеш искушан.
Носите бремена један другога, и тако ћете испунити закон Христов.
Јер ако ко мисли да је што а није ништа, умом вара себе.
А сваки да испита своје дјело, и тада ће сам у себи имати славу, а не у другоме.
Јер ће сваки своје бреме носити.
А који се учи ријечи нека даје дијел од свакога добра ономе који га учи.
Не варајте се: Бог се не да ружити; јер шта човјек посије оно ће и пожњети.
Јер који сије у тијело своје, од тијела ће пожњети погибао; а који сије у дух, од духа ће пожњети живот вјечни.
А добро чинити да нам се не досади; јер ћемо у своје вријеме пожњети ако се не уморимо.
Зато дакле док имамо времена да чинимо добро свакоме, а особити онима који су с нама у вјери.
Видите колико вам написах руком својом!
Који хоће да се хвале по тијелу они вас нагоне да се обрезујете, само да не буду гоњени за крст Христов.
Јер ни они сами који се обрезују не држе закона, него хоће да се ви обрезујете да се вашијем тијелом хвале.
А ја Боже сачувај да се чим другијем хвалим осми крстом Господа нашега Исуса Христа, којега ради разапе се мени свијет, и ја свијету.
Јер у Христу Исусу нити што помаже обрезање ни необрезање, него нова твар.
И колико их год по овоме правилу живе, на њима биће мир и милост, и на Израиљу Божијему.
Више да ми нико не досађује, јер ја ране Господа Исуса на тијелу својему носим.
Благодат Господа нашега Исуса Христа са духом вашијем, браћо. Амин.