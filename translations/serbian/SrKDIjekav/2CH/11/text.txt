А кад дође Ровоам у Јерусалим, сазва дом Јудин и Венијаминов, сто и осамдесет тисућа одабранијех војника, да завојште на Израиља да поврате царство Ровоаму.
Али дође ријеч Господња Семаји човјеку Божијему говорећи:
Кажи Ровоаму сину Соломунову цару Јудину и свијем синовима Израиљевијем од Јуде и Венијамина, и реци:
Овако вели Господ: не идите и не бијте се с браћом својом, вратите се свак к својој кући, јер сам ја наредио да тако буде. И они послушаше ријеч Господњу и вратише се и не идоше на Јеровоама.
И Ровоам сједе у Јерусалиму, и сазида тврде градове у земљи Јудиној;
Сазида Витлејем и Итам и Текују,
И Вет-Сур и Сохот и Одолам,
И Гат и Марису и Зиф,
И Адораим и Ахис и Азику,
И Сарају и Ејалон и Хеврон који је у земљи Јудиној и Венијаминовој тврди градови.
А кад утврди те градове, намјести у њима заповједнике, и стаје за жито и за уље и за вино,
И у сваком граду штитова и копаља, и утврди их јако. Тако његов бијаше Јуда и Венијамин.
И свештеници и Левити, који бијаху по свему Израиљу, сабраше се к њему из свијех крајева својих.
Јер оставише Левити подграђа своја и достојања своја, и отидоше у Јудејску и у Јерусалим, јер их отјера Јеровоам и синови његови да не врше службе свештеничке Господу.
И постави себи свештенике за висине и за ђаволе и за теоце, које начини.
А за њима из свијех племена Израиљевијех који управише срце своје да траже Господа Бога Израиљева, дођоше и Јерусалим да принесу жртву Господу Богу отаца својих.
И тако утврдише царство Јудино, и укријепише Ровоама сина Соломунова за три године, јер за те три године хођаху путем Давидовијем и Соломуновијем.
А Ровоам се ожени Маелетом кћерју Јеримота сина Давидова и Авихаилом кћерју Есијава сина Јесејева,
Која му роди синове: Јеуса и Самарију и Зама.
А послије ње ожени се Махом кћерју Авесаломовом, која му роди Авију и Атаја и Зиву и Селомита.
А љубљаше Ровоам Маху кћер Авесаломову већма од свијех жена својих и иноча својих; јер имаше осамнаест жена и шездесет иноча, и роди двадесет и осам синова и шездесет кћери.
И Ровоам постави Авију сина Машина поглаваром и кнезом над браћом његовом, јер га шћаше поставити царем.
И мудро радећи растури све синове своје по свијем крајевима Јудинијем и Венијаминовијем, по свијем тврдијем градовима, и даде им хране изобила, и доведе им много жена.