Али вас молимо, браћо, за долазак Господа нашега Исуса Христа, и за наш састанак у њему,
Да се не дате ласно покренути од ума, нити да се плашите, ни духом ни ријечју, ни посланицом, као да је од нас послана, да је већ настао дан Христов.
Да вас нико не превари никакијем начином; јер неће доћи док не дође најприје отпад, и не покаже се човјек безакоња, син погибли,
Који се противи и подиже више свега што се зове Бог или се поштује, тако да ће он сјести у цркви Божијој као Бог показујући себе да је Бог.
Не памтите ли да сам вам ово казивао још кад сам код вас био?
И сад знате што задржава да се не јави у своје вријеме.
Јер се већ ради тајна безакоња, само док се уклони онај који сад задржава.
Па ће се онда јавити безаконик, којега ће Господ Исус убити духом уста својијех, и искоријенити свјетлошћу доласка својега;
Којега је долазак по чињењу сотонину са сваком силом, и знацима и лажнијем чудесима,
И са сваком пријеваром неправде међу онима који гину: јер љубави истине не примише, да би се спасли.
И зато ће им Бог послати силу пријеваре, да вјерују лажи;
Да приме суд сви који не вјероваше истини, него вољеше неправду.
А ми смо дужни свагда захваљивати Богу за вас, браћо љубазна Господу! што вас је Бог од почетка изабрао за спасеније у светињи Духа и вјери истине.
У које вас дозва јеванђељем нашијем, да добијете славу Господа нашега Исуса Христа.
Тако дакле, браћо, стојте и држите уредбе којима се научисте или ријечју или из посланице наше.
А сам Господ наш Исус Христос, и Бог и отац наш, којему омиљесмо и даде нам утјеху вјечну и над добри у благодати,
Да утјеши срца ваша и да вас утврди у свакој ријечи и дјелу доброме.