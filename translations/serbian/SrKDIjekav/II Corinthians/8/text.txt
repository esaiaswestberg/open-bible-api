Дајемо вам пак на знање, браћо, благодат Божију која је дана у црквама Маћедонскима,
Да у многоме кушању невоља сувишак радости њихове и пуко сиромаштво њихово изобилова у богатству простоте њихове.
Јер по могућству њихову (ја сам свједок) и преко могућства добровољни бијаху,
И с многијем мољењем молише нас да примимо благодат и заједницу службе к светима.
И не као што се надасмо него најприје себе предаше Господу и нама, по вољи Божијој,
Да ми умолисмо Тита да као што је почео онако и сврши и међу вама благодат ову.
А ви како сте у свему изобилни, у вјери, и у ријечи, и у разуму, и у сваком старању, и у љубави својој к нама, да и у овој благодати изобилујете.
Не говорим по заповијести, него кад се други старају, и вашу љубав кушам је ли истинита.
Јер знате благодат Господа нашега Исуса Христа да, богат будући, вас ради осиромаши, да се ви његовијем сиромаштвом обогатите.
И свјет дајем у том; јер је ово на корист вама, који не само чините него и хтјети почесте још од лањске године.
А сад довршите то и чинити, да као што би добра воља хтјети тако да буде и учинити, од тога што имате.
Јер ако има ко добру вољу, мио је по ономе што има, а не по ономе што нема.
Јер се не жели да другима буде радост а вама жалост, него једнако.
Да у садашње вријеме ваш сувишак буде за њихов недостатак, да и њихов сувишак буде за ваш недостатак; да буде једнакост,
Као што је писано: ко је много скупио, није му претекло; и ко је мало скупио, није му недостало.
А хвала Богу, који је дао таково старање за вас у срце Титово.
Јер прими мољење; а будући да се тако врло стара, својевољно отиде к вама.
Посласмо пак с њим и брата, којега је похвала у јеванђељу по свијем црквама.
А не само то, него је и изабран од цркава да иде с нама у ову благодат у којој ми служимо за самога Господа славу и вашу добру вољу:
Чувајући се тога да нас ко не покуди за ово обиље у коме ми служимо,
И промишљајући за добро не само пред Богом него и пред људима.
А посласмо с њима и брата својега, којега много пута познасмо у многијем стварима да је усталац, а сад много већи због великога надања на вас.
А за Тита, он је мој друг и помагач међу вама; а за браћу нашу, они су посланици црквени и слава Христова.
Покажите дакле на њима свједочанство своје љубави и наше хвале вама и пред црквама.