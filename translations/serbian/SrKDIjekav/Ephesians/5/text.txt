Угледајте се дакле на Бога, као љубазна дјеца,
И живите у љубави, као што је и Христос љубио нас, и предаде себе за нас у прилог и жртву Богу на слатки мирис.
А курварство и свака нечистота и лакомство да се и не спомиње међу вама, као што се пристоји светима;
Тако и срамотне и луде ријечи, или шале, што се не пристоји; него још захваљивање.
Јер ово да знате да ниједан курвар, или нечист, или тврдица (који је идолопоклоник), неће имати дијела у царству Христа и Бога.
Нико да вас не вара празнијем ријечима; јер овијех ради иде гњев Божиј на синове непокорности.
Не бивајте дакле заједничари њихови.
Јер бијасте негда тама, а сад сте видјело у Господу: као дјеца видјела живите;
Јер је род духовни у свакој доброти и правди и истини.
Истражујте што је Богу угодно.
И не пристајте на безродна дјела таме, него још карајте.
Јер је срамно и говорити шта они тајно чине.
А све за што се кара, видјело објављује; јер све што се објављује, видјело је;
Зато говори: устани ти који спаваш и васкрсни из мртвијех, и обасјаће те Христос.
Гледајте дакле да уредно живите не као немудри, него као мудри;
Пазите на вријеме, јер су дани зли,
Тога ради не будите неразумни, него познајте што је воља Божија.
И не опијајте се вином, у коме је курварство, него се још испуњавајте духом,
Говорећи међу собом у псалмима и појању и пјесмама духовнијем, пјевајући и припијевајући у срцима својијем Господу;
Захваљујући за свашто у име Господа нашега Исуса Христа Богу и оцу;
Слушајући се међу собом у страху Божијему.
Жене! слушајте своје мужеве као Господа.
Јер је муж глава жени као што је и Христос глава цркви, и он је спаситељ тијела.
Но као што црква слуша Христа тако и жене своје мужеве у свему.
Мужеви! љубите своје жене као што и Христос љуби цркву, и себе предаде за њу,
Да је освети очистивши је купањем воденијем у ријечи;
Да је метне преда се славну цркву, која нема мане ни мрштине, или такога чега, него да буде света и без мане.
Тако су дужни мужеви љубити своје жене као своја тјелеса; јер који љуби своју жену, себе самога љуби.
Јер нико не омрзну кад на своје тијело, него га храни и грије, као и Господ цркву.
Јер смо уди тијела његова, од меса његова, и од костију његовијех.
Тога ради оставиће човјек оца својега и матер, и прилијепиће се к жени својој, и биће двоје једно тијело.
Тајна је ово велика; а ја говорим за Христа и за цркву.
Али и ви сваки да љуби онако своју жену као и себе самога; а жена да се боји својега мужа.