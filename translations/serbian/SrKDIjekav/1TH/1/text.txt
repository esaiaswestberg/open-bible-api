Од Павла и Силвана и Тимотија, цркви Солунској у Богу оцу и Господу Исусу Христу: благодат вам и мир од Бога оца нашега и Господа Исуса Христа.
Захваљујемо Богу свагда за све вас спомињући вас у молитвама својима,
И спомињући без престанка ваше дјело вјере, и труд љубави, и трпљење нада Господа нашега Исуса Христа, пред Богом и оцем нашијем,
Знајући, браћо љубазна, од Бога избор ваш.
Јер јеванђеље наше не би к вама само у ријечи него и у сили и у Духу светоме, и у великом признању, као што знате какови бисмо међу вама вас ради.
И ви се угледасте на нас и на Господа примивши ријеч у великој невољи с радошћу Духа светога,
Тако да постадосте углед свима који вјерују у Маћедонији и у Ахаји.
Јер се од вас прочу ријеч Господња не само у Маћедонији и Ахаји, него и у свако мјесто изиђе вјера ваша у Бога тако да нам није тријебе што говорити.
Јер они обзнањују за вас какав улазак имасмо к вама, и како се обратисте Богу од идола, да служите Богу живу и истину,
И да чекате сина његова с небеса којега васкрсе из мртвијех, Исуса, који нас избавља од гњева који ће доћи.