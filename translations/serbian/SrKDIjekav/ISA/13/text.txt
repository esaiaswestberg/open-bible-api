Бреме Вавилону, које видје Исаија син Амосов.
На гори високој подигните заставу, вичите им иза гласа, машите руком, нека уђу на врата кнежевска.
Ја сам заповједио изабранима својим и дозвао сам јунаке своје да изврше гњев мој који се радују с величине моје.
Вика стоји људства на горама као да је велик народ, вика и врева царства скупљенијех народа; Господ над војскама прегледа војску убојиту.
Долазе из даљне земље, с краја небеса, Господ и оруђа срдње његове, да затре сву земљу.
Ридајте, јер је близу дан Господњи; доћи ће као пустош од свемогућега.
Зато ће свака рука клонути, и свако срце човјечије растопити се.
И они ће се смести, муке и болови спопашће их, мучиће се као породиља, препашће се један од другога, лица ће им бити као пламен.
Ево, иде дан Господњи љути с гњевом и јарошћу да обрати земљу у пустош, и грјешнике да истријеби из ње.
Јер звијезде небеске и прилике небеске неће пустити свјетлости своје, сунце ће помрчати о рођају свом, и мјесец неће пустити свјетлости своје.
И походићу васиљену за злоћу, и безбожнике за безакоње; и укинућу разметање охолијех, и понос силнијех оборићу.
Учинићу да ће човјек више вриједити него злато чисто, више него злато Офирско.
Зато ћу затрести небо, и земља ће се покренути са свога мјеста од јарости Господа над војскама и у дан кад се распали гњев његов.
И биће као срна поплашена и као стадо којега нико не сабира; свак ће гледати за својим народом, и свак ће бјежати у своју земљу.
Ко се год нађе, биће прободен, и који се год скупе, погинуће од мача.
И дјецу ћу им размрскати на њихове очи, куће ћу им оплијенити и жене ћу им срамотити.
Ево, ја ћу подигнути на њих Миде, који неће марити за сребро, нити ће злата искати.
Него ће из лукова дјецу убијати, ни на плод у утроби неће се смиловати, нити ће дјеце жалити око њихово.
И Вавилон, урес царствима и дика слави Халдејској, биће као Содом и Гомор кад их Бог затр.
Неће се у њему живјети нити ће се ко населити од кољена до кољена, нити ће Арапин разапети у њему шатора, нити ће пастири почивати онуда.
Него ће почивати ондје дивље звијери, и куће ће њихове бити пуне великих змија, и ондје ће наставати сове, и авети ће скакати онуда.
И довикиваће се буљине у пустијем кућама и змајеви у дворовима веселијем. А доћи ће његово вријеме, и близу је, и дани његови његови неће се протегнути.