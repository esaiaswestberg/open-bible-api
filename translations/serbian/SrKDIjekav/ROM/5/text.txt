Оправдавши се дакле вјером, имамо мир с Богом кроз Господа својега Исуса Христа,
Кроз којега и приступ нађосмо вјером у ову благодат у којој стојимо, и хвалимо се надањем славе Божије.
Не само пак то, него се хвалимо и невољама, знајући да невоља трпљење гради;
А трпљење искуство, а искуство надање;
А надање неће се осрамотити, јер се љубав Божија изли у срца наша Духом светијем који је дат нама.
Јер Христос још кад слаби бјесмо умрије у вријеме своје за безбожнике.
Јер једва ко умре за праведника; за доброга може бити да би се ко усудио умријети.
Али Бог показује своју љубав к нама што Христос још кад бијасмо грјешници умрије за нас.
Много ћемо дакле већма бити кроза њ спасени од гњева кад смо се сад оправдали крвљу његовом.
Јер кад смо се помирили с Богом смрћу сина његова док смо још били непријатељи, много ћемо се већма спасти у животу његову кад смо се помирили.
Не само пак то, него се хвалимо и Богом кроз Господа својега Исуса Христа, кроз којега сад примисмо помирење.
Зато као што кроз једнога човјека дође на свијет гријех, и кроз гријех смрт, и тако смрт уђе у све људе, јер сви сагријешише.
Јер гријех бјеше на свијету до закона; али се гријех не примаше кад не бјеше закона;
Него царова смрт од Адама тја до Мојсија и над онима који нијесу сагријешили преступивши као Адам, који је прилика онога који шћадијаше доћи.
Али дар није тако као гријех; јер кад кроз гријех једнога помријеше многи, много се већа благодат Божија и дар изли изобилно на многе благодаћу једнога човјека Исуса Христа.
И дар није као гријех једнога: јер за гријех једнога би осуђење, а дар од многијех гријехова оправдање.
Јер кад за гријех једнога царова смрт кроз једнога, колико ће већма они који примају изобиље благодати и дар правде у животу царовати кроз једнога Исуса Христа!
Зато дакле као што за гријех једнога дође осуђење на све људе, тако и правдом једнога дође на све људе оправдање живота.
Јер као што непослушањем једнога човјека посташе многи грјешни, тако ће и послушањем једнога бити многи праведни.
А закон дође уз то да се умножи гријех; јер гдје се умножи гријех ондје се још већма умножи благодат,
Да као што царова гријех за смрт, тако и благодат да царује правдом за живот вјечни, кроз Исуса Христа Господа нашега.