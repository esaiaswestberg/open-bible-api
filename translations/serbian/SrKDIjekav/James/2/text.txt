Браћо моја! у вјери Господа нашега славнога Исуса Христа не гледајте ко је ко;
Јер ако дође у цркву вашу човјек са златнијем прстеном и у свијетлој хаљини, а дође и сиромах у рђавој хаљини,
И погледате на онога у свијетлој хаљини, и речете му: ти сједи овдје лијепо, а сиромаху речете: ти стани тамо, или сједи овдје ниже подножја мојега;
И не расудисте у себи, него бисте судије злијех помисли.
Чујте, љубазна браћо моја, не изабра ли Бог сиромахе овога свијета да буду богати вјером, и нашљедници царства које обрече онима који њега љубе?
А ви осрамотисте сиромаха. Нијесу ли то богати који вас муче и вуку вас на судове?
Не хуле ли они на добро име ваше којијем сте се назвали?
Ако дакле закон царски извршујете по писму: љуби ближњега као самога себе, добро чините;
Ако ли гледате ко је ко, гријех чините, и бићете покарани од закона као преступници;
Јер који сав закон одржи а сагријеши у једноме, крив је за све,
Јер онај који је рекао: не чини прељубе, рекао је и: не убиј. Ако дакле не учиниш прељубе а убијеш, постао си преступник закона.
Тако говорите и тако творите као они који ће законом слободе бити суђени;
Јер ће ономе бити суд без милости који не чини милости; и хвали се милост на суду.
Каква је корист, браћо моја, ако ко рече да има вјеру а дјела нема? Зар га може вјера спасти?
Ако, на прилику, брат или сестра голи буду, или немају шта да једу,
И рече им који од вас: идите с миром, гријте се, и наситите се, а не да им потребе тјелесне, шта помаже?
Тако и вјера ако нема дјела, мртва је по себи.
Но може ко рећи: ти имаш вјеру, а ја имам дјела. Покажи ми вјеру своју без дјела својијех, а ја ћу теби показати вјеру своју из дјела својијех.
Ти вјерујеш да је један Бог; добро чиниш; и ђаволи вјерују, и дркћу.
Али хоћеш ли разумјети, о човјече сујетни! да је вјера без дјела мртва?
Авраам отац наш не оправда ли се дјелима кад принесе Исака сина својега на олтар?
Видиш ли да вјера поможе дјелима његовијем, и кроз дјела сврши се вјера?
И изврши се писмо које говори: Авраам вјерова Богу, и прими му се у правду, и пријатељ Божиј назва се.
Видите ли дакле да се дјелима правда човјек, а не самом вјером?
А тако и Раав курва не оправда ли се дјелима кад прими уходе, и изведе их другијем путем?
Јер као што је тијело без духа мртво, тако је и вјера без добријех дјела мртва.