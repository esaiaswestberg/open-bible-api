Старца не карај, него му говори као оцу; момчадма као браћи;
Старицама као матерама; младима као сестрама, са сваком чистотом.
Удовице поштуј, које су праве удовице.
Ако ли која удовица има дјецу или унучад, да се уче најприје свој дом поштовати, и зајам враћати родитељима; јер је ово угодно пред Богом.
А права удовица и усамљена узда се у Бога, и живи у молитвама и у мољењу дан и ноћ.
А која живи у сладостима, жива је умрла.
И ово заповиједај, да буду без мане.
Ако ли ко за своје а особито за домаће не промишља, одрекао се вјере, и гори је од незнабошца.
А удовица да се не прима млађа од шездесет година, и која је била једноме мужу жена;
И која има свједочанство у добријем дјелима, ако је дјецу одгајила, ако је гостољубива била, ако је светима ноге прала, ако је невољнима помагала, ако је ишла за свакијем добријем дјелом.
А младијех удовица прођи се; јер кад побјесне против Христа, хоће да се удају,
И имају гријех што прву вјеру одбацише.
А к томе и беспослене уче се скитати по кућама, не само пак беспослене, него и језичне и свезнале, па говоре што не треба.
Хоћу дакле да се младе удовице удају, дјецу рађају, кућу куће, а никаква узрока да не дају противнику за хуљење.
Јер се ево неке окренуше за сотоном.
Ако који вјерни или вјерна има удовице, нека се стара за њих, и да не досађују цркви да оне које су праве удовице може задовољити.
А свештеницима који се добро старају да се даје двогуба част, а особито онима који се труде у ријечи и у науци.
Јер писмо говори: волу који врше не завезуј уста, и: радин је достојан своје плате.
На свештеника не примај тужбе, осим кад имају два или три свједока.
А који гријеше покарај их пред свима, да и други имају страх.
Заклињем те пред Богом и Господом Исусом Христом и избранима његовијем анђелима да ово држиш без лицемјерја, не чинећи ништа по хатеру.
Руку одмах не мећи ни на кога, нити пристај у туђе гријехе. Држи себе чиста.
Више не пиј воде, него пиј по мало вина, желуца ради својега и честијех својијех болести.
А некијех су људи гријеси познати који напријед воде на суд, а некијех иду за њима.
Тако су и добра дјела позната, и која су друкчија не могу се сакрити.