Молим дакле прије свега да се чине искања, молитве, мољења, захваљивања за све људе,
За цареве, и за све који су у власти, да тихи и мирни живот поживимо у свакој побожности и поштењу.
Јер је ово добро и пријатно пред спаситељем нашијем Богом,
Који хоће да се сви људи спасу, и да дођу у познање истине.
Јер је један Бог, и један посредник Бога и људи, човјек Христос Исус,
Који себе даде у откуп за све, за свједочанство у своје вријеме,
За које сам постављен проповједник и апостол (истину говорим у Христу, не лажем), учитељ незнабожаца, у вјери и истини.
Хоћу дакле да молитве чине људи на свакоме мјесту, подижући свете руке без гњева и премишљања.
Тако и жене у пристојном одијелу, са стидом и поштењем да украшују себе, не плетеницама, ни златом, или бисером, или хаљинама скупоцјенима,
Него добријем дјелима као што се пристоји женама које се обећавају побожности.
Жена на миру да се учи са сваком покорношћу.
Али жени не допуштам да учи нити да влада мужем, него да буде мирна.
Јер је Адам најприје саздан па онда Ева;
И Адам се не превари, а жена преваривши се постаде преступница;
Али ће се спасти рађањем дјеце, ако остане у вјери и љубави и у светињи с поштењем.