Да те услиши Господ у дан жалости, да те заштити име Бога Јаковљева.
Да ти пошље помоћ из светиње, и са Сиона да те поткријепи.
Да се опомене свијех приноса твојијех, и жртва твоја паљеница да се нађе претила.
Да ти да Господ по срцу твојему; што год почнеш, да ти изврши.
Радоваћемо се за спасење твоје, и у име Бога својега дигнућемо заставу. Да испуни Господ све молбе твоје.
Сад видим да Господ чува помазаника својега; слуша га са светога неба својега; јака је десница његова, која спасава.
Једни се хвале колима, други коњма, а ми именом Господа својега.
Они посрћу и падају, а ми стојимо и не колебамо се.
Господе! помози цару, и услиши нас кад те зовемо.
