И дође један од седам анђела који имаху седам чаша, и говори са мном говорећи ми: ходи да ти покажем суд курве велике, која сједи на водама многима;
С којом се курваше цареви земаљски, и који живе на земљи опише се вином курварства њезина.
И уведе ме дух у пусто мјесто; и видјех жену гдје сједи на звијери црвеној која бјеше пуна имена хулнијех и имаше седам глава и десет рогова.
И жена бјеше обучена у порфиру и скерлет и накићена златом и камењем драгијем и бисером, и имаше чашу у руци својој пуну мрзости и поганштине курварства својега;
И на челу њезину написано име: тајна, Вавилон велики, мати курвама и мрзостима земаљскима.
И видјех жену пијану од крви светијех и од крви свједока Исусовијех; и зачудих се чудом великијем кад је видјех.
И рече ми анђео: што се чудиш? Ја ћу ти казати тајну ове жене, и звијери што је носи и има седам глава и десет рогова.
Звијер коју си видио бјеше и није, и изићи ће из бездана и отићи ће у пропаст; и удивиће се који живе на земљи, којима имена написана нијесу у књигу живота од постања свијета, кад види звијер која бјеше, и није, и доћи ће опет.
Овдје је ум, који има мудрост. Седам глава, то су седам гора на којима жена сједи.
И јесу седам царева. Пет је њих пало, и један јест, а други још није дошао; а кад дође за мало ће остати.
И звијер која бјеше и није, и она је осми, и јест од седморице и у пропаст иде.
И десет рогова, које си видио, то су десет царева, који царства још не примише, него ће област као цареви на једно вријеме примити са звијери.
Ови једну вољу имају, и силу и област своју даће звијери.
Ови ће се побити с јагњетом и јагње ће их побиједити, јер је господар над господарима и цар над царевима; и који су с њим, јесу позвани и избрани и вјерни.
И рече ми: воде, што си видио, гдје сједи курва, оно су људи и народи, и племена и језици.
И десет рогова, што си видио на звијери, они ће омрзнути на курву, и опустошиће је и оголузнити, и месо њезино појешће и сажећи ће је огњем.
Јер је Бог дао у срца њихова да учине вољу његову, и да учине вољу једну, и да даду царство своје звијери, док се сврше ријечи Божије.
И жена, коју си видио, јест град велики, који има царство над царствима земаљскима.