И видјех анђела гдје силази с неба, који имаше кључ од бездана и вериге велике у руци својој.
И ухвати аждаху, стару змију, која је ђаво и сотона, и свеза је на хиљаду година,
И у бездан баци је, и затвори је, и запечати над њом, да више не прелашћује народа, док се не наврши хиљада година; и потом ваља да буде одријешена на мало времена.
И видјех пријестоле, и сјеђаху на њима, и даде им се суд, и душе исјеченијех за свједочанство Исусово и за ријеч Божију, који се не поклонише звијери ни икони њезиној, и не примише жига на челима својима и руци својој; и оживљеше и цароваше с Христом хиљаду година.
А остали мртваци не оживљеше, докле се не сврши хиљада година. Ово је прво васкрсеније.
Блажен је и свет онај који има дијел у првом васкрсенију; над њима друга смрт нема области, него ће бити свештеници Богу и Христу, и цароваће с њим хиљаду година.
И кад се сврши хиљада година, пустиће се сотона из тамнице своје,
И изићи ће да вара народе по сва четири краја земље, Гога и Магога, да их скупи на бој, којијех је број као пијесак морски.
И изиђоше на ширину земље, и опколише око светијех, и град љубазни; и сиђе огањ од Бога с неба, и поједе их.
И ђаво који их вараше би бачен у језеро огњено и сумпорито, гдје је звијер и лажни пророк; и биће мучени дан и ноћ ва вијек вијека.
И видјех велики бијел пријестол, и онога што сјеђаше на њему, од чијега лица бјежаше небо и земља, и мјеста им се не нађе.
И видјех мртваце мале и велике гдје стоје пред Богом, и књиге се отворише; и друга се књига отвори, која је књига живота; и суд примише мртваци као што је написано у књигама, по дијелима својима.
И море даде своје мртваце, и смрт и пакао дадоше своје мртваце; и суд примише по дјелима својима.
И смрт и пакао бачени бише у језеро огњено. И ово је друга смрт.
И ко се не нађе написан у књизи живота, бачен би у језеро огњено.