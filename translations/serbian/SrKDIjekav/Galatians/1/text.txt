Павле апостол, ни од људи, ни кроз човјека, него кроз Исуса Христа и Бога оца, који га васкрсе из мртвијех,
И сва браћа која су са мном, црквама Галатијскијем:
Благодат вам и мир од Бога оца и Господа нашега Исуса Христа,
Који даде себе за гријехе наше да избави нас од садашњега свијета злога, по вољи Бога и оца нашега,
Којему слава вавијек вијека. Амин.
Чудим се да се тако одмах одвраћате на друго јеванђеље од онога који вас позва благодаћу Христовом,
Које није друго, само што неки сметају вас, и хоће да изврну јеванђеље Христово.
Али ако и ми, или анђео с неба јави вам јеванђеље друкчије него што вам јависмо, проклет да буде!
Као што прије рекосмо и сад опет велим: ако вам ко јави јеванђеље друкчије него што примисте, проклет да буде!
Зар ја сад људе наговарам или Бога? Или тражим људима да угађам? Јер кад бих ја још људима угађао, онда не бих био слуга Христов.
Али вам дајем на знање, браћо, да оно јеванђеље које сам ја јавио, није по човјеку.
Јер га ја не примих од човјека, нити научих, него откривењем Исуса Христа.
Јер сте чули моје живљење некад у Јеврејству, да сам одвише гонио цркву Божију и раскопавао је.
И напредовах у Јеврејству већма од многијех врсника својијех у роду своме, и одвише ревновах за отачке своје обичаје.
А кад би угодно Богу, који ме изабра од утробе матере моје и призва благодаћу својом.
Да јави сина својега у мени, да га јеванђељем објавим међу људима незнабошцима; одмах не питах тијела и крви,
Нити изиђох у Јерусалим к старијим апостолима од себе него отидох у Арапску, и опет се вратих у Дамаск.
А послије тога на три године изиђох у Јерусалим да видим Петра, и остадох у њега петнаест дана.
Али другога од апостола не видјех, осим Јакова брата Господњега.
А што вам пишем ево Бог види да не лажем.
А потом дођох у земље Сирске и Киликијске.
А бијах лицем непознат Христовијем црквама Јудејскима;
Него само бијаху чули да онај који нас некад гони сад проповиједа вјеру коју некад раскопаваше.
И слављаху Бога за мене.