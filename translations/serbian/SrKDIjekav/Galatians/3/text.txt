О неразумни Галати! ко вас је опчинио да се не покоравате истини? Ви, којима пред очима бјеше написан Исус Христос, а сад се међу вама разапе.
Ово једно хоћу од вас да дознам, или Духа примисте кроз дјела закона или кроз чувење вјере?
Тако ли сте неразумни? Почевши Духом, сад тијелом свршујете?
Тако ли узалуд пострадасте? Кад би било само узалуд!
Који вам дакле даје Духа и чини чудеса међу вама, чини ли дјелима закона или чувењем вјере?
Као што Авраам вјерова Богу, и прими му се у правду.
Познајте дакле да су они синови Авраамови који су од вјере.
А писмо видјевши у напредак да Бог вјером незнабошце правда, напријед објави Аврааму: у теби ће се благословити сви незнабошци.
Тако који су од вјере, благословиће се с вјернијем Авраамом.
Јер који су год од дјела закона под клетвом су, јер је писано: проклет сваки који не остане у свему што је написано у књизи законској да чини.
А да се законом нико не оправдава пред Богом, познато је: јер праведник од вјере живљеће.
А закон није од вјере; него човјек који то твори живљеће у томе.
Христос је нас искупио од клетве законске поставши за нас клетва, јер је писано: проклет сваки који виси на дрвету:
Да међу незнабошцима буде благослов Авраамов у Христу Исусу, да обећање Духа примимо кроз вјеру.
Браћо, по човјеку говорим, нико човјечијега потврђена завјета не одбацује нити му што домеће.
А Аврааму и сјемену његову речена бише обећања. А не вели: и сјеменима, као за многа, него као за једно: и сјемену твојему, које је Христос.
Ово пак велим: завјета, који је од Бога потврђен за Христа, не одбацује закон, који је постао послије четири стотине и тридесет година, да укине обећање.
Јер ако је нашљедство од закона, онда већ није од обећања, а Аврааму обећањем дарова Бог.
Шта ће дакле закон? Ради гријеха додаде се докле дође сјеме које му се обећа, и поставили су га анђели руком посредника.
Али посредник није једнога; а Бог је један.
Еда ли је дакле закон противан обећањима Божијим? Боже сачувај! Јер да је дан закон који може оживљети, заиста би од закона била правда.
Али писмо затвори све под гријех, да се обећање даде кроз вјеру Исуса Христа онима који вјерују.
А прије доласка вјере бисмо под законом чувани и затворени за вјеру која се хтјела показати.
Тако нам закон би чувар до Христа, да се вјером оправдамо.
А кад дође вјера, већ нијесмо под чуваром.
Јер сте ви сви синови Божији вјером Христа Исуса;
Јер који се год у Христа крстисте, у Христа се обукосте.
Нема ту Јеврејина ни Грка, нема роба ни господара, нема мушкога рода ни женскога; јер сте ви сви једно у Христу Исусу.
А кад сте ви Христови, онда сте сјеме Авраамово, и по обећању нашљедници.