Од Павла и Силвана и Тимотија цркви Солунској у Богу оцу нашему и Господу Исусу Христу:
Благодат вам и мир од Бога оца нашега и Господа Исуса Христа.
Дужи смо свагда захваљивати Богу за вас, браћо, као што треба; јер расте врло вјера ваша, и множи се љубав свакога вас међу вама,
Тако да се ми сами хвалимо вама црквама Божијима, вашијем трпљењем и вјером у свима вашијем гоњењима и невољама које подносите,
За знак праведнога суда Божијега да се удостојите царства Божијега, за које и страдате.
Јер је праведно у Бога да врати муке онима који вас муче;
А вама које муче покој с нама кад се покаже Господ Исус с неба с анђелима силе своје
У огњу пламеноме, који ће дати освету онима који не познају Бога и не слушају јеванђеља Господа нашега Исуса Христа;
Који ће примити муку, погибао вјечну од лица Господњега и од славе његове,
Кад дође да се прослави у светима својима, и диван да буде у свима који га вјероваше; јер се прими свједочанство наше међу вама у онај дан.
Зато се и молимо свагда за вас да вас удостоји Бог наш звања, и испуни сваку радост доброте и дјело вјере у сили;
Да се прослави име Господа нашега Исуса Христа у вама и ви у њему, по благодати Бога нашега и Господа Исуса Христа.