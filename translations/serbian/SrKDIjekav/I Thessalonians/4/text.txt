Даље, браћо, молимо вас и свјетујемо у Христу Исусу, као што примисте од нас, како вам треба живљети и угађати Богу, као што живите, да бивате све изобилнији.
Јер знате какве вам заповијести дадосмо кроз Господа Исуса.
Јер је ово воља Божија, светост ваша, да се чувате од курварства,
И сваки од вас да зна држати свој суд у светињи и у части,
А не у сласти жеља, као и незнабошци, који не познају Бога;
И да не преступате и закидате у ствари брата својега; јер ће Господ покајати све то, као што вам и прије казасмо и посвједочисмо.
Јер Бог нас не дозва на нечистоту, него у светост.
Који дакле одбацује, не одбацује човјека него Бога, који је дао светога Духа својега у вас.
А за братољубље не требујете да вам се пише, јер сте сами од Бога научени да се љубите међу собом,
Јер то чините са свом браћом по цијелој Маћедонији. Али вас молимо, браћо, да још изобилније чините,
И да се љубазно старате да сте мирни, и да гледате свој посао, и да радите својијем рукама, као што вам заповједисмо;
Да се владате поштено према онима што су напољу, и да од њих ништа не потребујете.
Нећу вам пак затајити, браћо, за оне који су умрли, да не жалите као и остали који немају нада;
Јер ако вјерујемо да Исус умрије и васкрсе, тако ће Бог и оне који су умрли у Исусу довести с њим.
Јер вам ово казујемо ријечју Господњом да ми који живимо и останемо за долазак Господњи, нећемо претећи онијех који су помрли.
Јер ће сам Господ са заповијешћу, са гласом арханђеловијем, и с трубом Божијом сићи с неба; и мртви у Христу васкрснуће најприје;
А потом ми живи који смо остали, заједно с њима бићемо узети у облаке на сусрет Господу на небо, и тако ћемо свагда с Господом бити.
Тако утјешавајте један другога овијем ријечима.