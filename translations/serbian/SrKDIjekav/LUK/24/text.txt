А у први дан недјељни дођоше врло рано на гроб, и донесоше мирисе што приправише, и неке друге жене с њима;
Али нађоше камен одваљен од гроба.
И ушавши не нађоше тијела Господа Исуса.
И кад се оне чуђаху томе, гле, два човјека сташе пред њима у сјајнијем хаљинама;
А кад се оне уплашише и оборише лица к земљи, рекоше им: што тражите живога међу мртвима?
Није овдје; него устаде; опомените се како вам каза кад бјеше још у Галилеји,
Говорећи да син човјечиј треба да се преда у руке људи грјешника и да се разапне и трећи дан да устане.
И опоменуше се ријечи његовијех.
И вративши се од гроба јавише све ово једанаесторици и свима осталијем.
А то бијаше Магдалина Марија и Јована и Марија Јаковљева и остале с њима које казаше ово апостолима.
И њима се учинише њихове ријечи као лаж, и не вјероваше им.
А Петар уставши отрча ка гробу, и наткучивши се видје саме хаљине гдје леже, и отиде чудећи се у себи шта би.
И гле, двојица од њих иђаху у онај дан у село које бијаше далеко од Јерусалима шесет потркалишта и зваше се Емаус.
А они говораху међу собом о свима овијем догађајима.
И кад се они разговараху и запитиваху један другога, и Исус приближи се, и иђаше с њима.
А очи им се држаху да га не познаше.
А он им рече: какав је то разговор који имате међу собом идући, и што сте невесели?
А један по имену Клеопа, одговарајући рече му: зар си ти један од црквара у Јерусалиму који нијеси чуо шта је у њему било овијех дана?
И рече им: шта? А они му рекоше: за Исуса Назарећанина, који бјеше пророк, силан у дјелу и у ријечи пред Богом и пред свијем народом;
Како га предадоше главари свештенички и кнезови наши те се осуди на смрт, и разапеше га?
А ми се надасмо да је он онај који ће избавити Израиља; али сврх свега тога ово је данас трећи дан како ти би.
А уплашише нас и жене неке од нашијех које су биле рано на гробу,
И не нашавши тијела његова дођоше говорећи да су им се анђели јавили који су казали да је он жив.
И идоше једни од нашијех на гроб, и нађоше тако као што и жене казаше, али њега не видјеше.
И он им рече: о безумни и спорога срца за вјеровање свега што говорише пророци!
Није ли то требало да Христос претрпи и да уђе у славу своју?
И почевши од Мојсија и од свију пророка казиваше им што је за њега у свему писму.
И приближише се к селу у које иђаху, и он чињаше се да хоће даље да иде.
И они га устављаху говорећи: остани с нама, јер је дан нагао, и близу је ноћ. И уђе с њима да ноћи.
И кад сјеђаше с њима за трпезом, узе хљеб и благословивши преломи га и даде им.
Тада се њима отворише очи и познаше га. И њега нестаде.
И они говораху један другоме: не гораше ли наше срце у нама кад нам говораше путем и кад нам казиваше писмо?
И уставши онај час, вратише се у Јерусалим, и нађоше у скупу једанаесторицу и који бијаху с њима,
Који говораху: заиста устаде Господ, и јави се Симону.
И они казаше што би на путу, и како га познаше кад преломи хљеб.
А кад они ово говораху, и сам Исус стаде међу њима, и рече им: мир вам.
А они се уплашише, и поплашени будући, мишљаху да виде духа.
И рече им: шта се плашите? И зашто такове мисли улазе у срца ваша?
Видите руке моје и ноге моје: ја сам главом; опипајте ме и видите; јер дух тијела и костију нема као што видите да ја имам.
И ово рекавши показа им руке и ноге.
А док они још не вјероваху од радости и чуђаху се рече им: имате ли овдје што за јело?
А они му даше комад рибе печене, и меда у сату.
И узевши изједе пред њима.
И рече им: ово су ријечи које сам вам говорио још док сам био с вама, да све треба да се сврши што је за мене написано у закону Мојсијеву и у пророцима и у псалмима.
Тада им отвори ум да разумију писмо.
И рече им: тако је писано, и тако је требало да Христос пострада и да устане из мртвијех трећи дан;
И да се проповиједа покајање у име његово и опроштење гријеха по свијем народима почевши од Јерусалима.
А ви сте свједоци овоме.
И гле, ја ћу послати обећање оца својега на вас; а ви сједите у граду Јерусалимскоме док се не обучете у силу с висине.
И изведе их напоље до Витаније, и подигнувши руке своје благослови их.
И кад их благосиљаше, отступи од њих, и узношаше се на небо.
И они му су поклонише, и вратише се у Јерусалим с великом радошћу.
И бијаху једнако у цркви хвалећи и благосиљајући Бога. Амин.