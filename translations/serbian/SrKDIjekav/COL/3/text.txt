Ако дакле васкрснусте с Христом, тражите оно што је горе гдје Христос сједи с десне стране Бога.
Мислите о ономе што је горе а не што је на земљи.
Јер умријесте, и ваш је живот сакривен с Христом у Богу.
А кад се јави Христос, живот ваш, онда ћете се и ви с њиме јавити у слави.
Поморите дакле уде своје који су на земљи: курварство, нечистоту, сласт, злу жељу и лакомство, које је идолопоклонство;
За које иде гњев Божиј на синове противљења;
У којима и ви негда хођасте кад живљасте међу њима.
А сад одбаците и ви то све: гњев, љутину, пакост, хуљење, срамотне ријечи из уста својијех.
Не лажите један на другога; свуците старога човјека с дјелима његовијем,
И обуците новога, које се обнавља за познање по обличју онога који га је саздао:
Гдје нема Грка ни Јеврејина, обрезања ни необрезања, дивљака ни Скита, роба ни слободњака, него све и у свему Христос.
Обуците се дакле као избрани Божији, свети и љубазни, у срдачну милост, доброту, понизност, кротост, и трпљење,
Сносећи један другога, и опраштајући један другоме ако има ко тужбу на кога: као што је и Христос вама опростио тако и ви.
А сврх свега тога обуците се у љубав, која је свеза савршенства.
И мир Божиј да влада у срцима вашима, на који сте и позвани у једном тијелу, и захвални будите.
Ријеч Христова се богато усели међу вас, у свакој премудрости учећи и свјетујући сами себе са псалмима и појањем и пјесмама духовнијем, у благодати пјевајући у срцима својима Господу.
И све што год чините ријечју или дјелом, све чините у име Господа Исуса Христа хвалећи Бога и оца кроза њ.
Жене! слушајте своје мужеве као што треба у Господу.
Мужеви! љубите жене своје и не срдите се на њих.
Дјецо! слушајте родитеље своје у свачему; јер је ово угодно Господу.
Оцеви! не раздражујте дјеце своје, да не губе воље.
Слуге! слушајте у свему своје тјелесне господаре, не само пред очима радећи као да људима угађате, него у простоти срца, бојећи се Бога,
И све шта год чините, од срца чините као Господу а не као људима:
Знајући да ћете од Господа примити плату нашљедства; јер Господу Христу служите.
А који скриви примиће што је скривио: и нема гледања ко је ко.