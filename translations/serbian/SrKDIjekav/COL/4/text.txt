Господари! правду и једнакост чините слугама знајући да и ви имате господара на небесима.
Да вам се не досади молитва; и стражите у њој са захваљивањем.
Молећи се и за нас уједно да нам Бог отвори врата ријечи, да проповиједамо тајну Христову, за коју сам и свезан,
Да је јавим као што ми треба говорити.
Мудро живите према онима који су напољу, пазећи на вријеме.
Ријеч ваша да бива свагда у благодати, сољу зачињена, да знате како вам свакоме треба одговарати.
За мене казаће вам све Тихик љубазни брат и вјерни слуга и другар у Господу,
Којега послах к вама за то исто да разбере ко сте ви, и да утјеши срца ваша,
С Онисимом вјернијем и љубазнијем братом нашијем, који је од вас. Они ће вам све казати како је овдје.
Поздравља вас Аристарх, који је са мном у сужањству, и Марко нећак Варнавин, за којега примисте заповијести (ако дође к вама, примите га);
И Исус прозвани Јуст, који су из обрезања. Ово су једнини моји помагачи у царству Божијему који ми бише утјеха.
Поздравља вас Епафрас, који је од вас, слуга Исуса Христа; он се једнако труди за вас у молитвама да будете савршени и испуњени сваком вољом Божијом.
Јер ја свједочим за њега да има велику ревност и бригу за вас и за оне који су у Лаодикији и у Јерапољу.
Поздравља вас Лука љекар љубазни, и Димас.
Поздравите браћу у Лаодикији, и Нимфана и домашњу цркву његову.
И кад се ова посланица прочита код вас, учините да се прочита и у Лаодикијској цркви, и ону што је писана у Лаодикију да и ви прочитате.
И кажите Архипу: гледај на службу коју си примио у Господу да је довршиш.
Поздрав мојом руком Павловом. Опомињите се мојијех окова. Благодат са свима вама. Амин.