А по вечеру суботном на освитак првога дана недјеље дође Марија Магдалина и друга Марија да огледају гроб.
И гле, земља се затресе врло; јер анђео Господњи сиђе с неба, и приступивши одвали камен од врата гробнијех и сјеђаше на њему.
А лице његово бијаше као муња, и одијело његово као снијег.
И од страха његова уздркташе се стражари, и постадоше као мртви.
А анђео одговарајући рече женама: не бојте се ви; јер знам да Исуса распетога тражите.
Није овдје: јер устаде као што је казао. Ходите да видите мјесто гдје је лежао Господ.
Па идите брже те кажите ученицима његовијем да је устао из мртвијех. И гле, он ће пред вама отићи у Галилеју; тамо ћете га видјети. Ето ја вам казах.
И изишавши брзо из гроба са страхом и радости великом потекоше да јаве ученицима његовијем.
А кад иђаху да јаве ученицима његовијем, и гле, срете их Исус говорећи: здраво! А оне приступивши ухватише се за ноге његове и поклонише му се.
Тада рече им Исус: не бојте се; идите те јавите браћи мојој нека иду у Галилеју; и тамо ће ме видјети.
А кад иђаху, гле, неки од стражара дођоше у град и јавише главарима свештеничкијем све што се догодило.
И они саставши се са старјешинама учинише вијећу, и дадоше војницима довољно новаца
Говорећи: кажите: ученици његови дођоше ноћу и украдоше га кад смо ми спавали.
И ако то чује судија, ми ћемо њега умирити, и учинити да вама ништа не буде.
А они узевши новце учинише као што су научени били. И разгласи се ова ријеч по Јеврејима и до данас.
А једанаест ученика отидоше у Галилеју у гору куда им је казао Исус.
И кад га видјеше, поклонише му се; а једни посумњаше.
И приступивши Исус рече им говорећи: даде ми се свака власт на небу и на земљи.
Идите дакле и научите све народе крстећи их ва име оца и сина и светога Духа,
Учећи их да све држе што сам вам заповиједао; и ево ја сам с вама у све дане до свршетка вијека. Амин.