Тада ће бити царство небеско као десет дјевојака које узеше жишке своје и изиђоше на сусрет женику.
Пет од њих бијаху мудре а пет луде.
И луде узевши жишке своје не узеше са собом уља.
А мудре узеше уље у судовима са жишцима својима.
А будући да женик одоцни, задријемаше све, и поспаше.
А у поноћи стаде вика: ето женика гдје иде, излазите му на сусрет.
Тада усташе све дјевојке оне и украсише жишке своје.
А луде рекоше мудрима: дајте нам од уља својега, јер наши жишци хоће да се угасе.
А мудре одговорише говорећи: да не би недостало и нама и вама, боље је идите к трговцима и купите себи.
А кад оне отидоше да купе, дође женик, и готове уђоше с њим на свадбу, и затворише се врата.
А послије дођоше и оне друге дјевојке говорећи: господару! господару! отвори нам.
А он одговарајући рече им: заиста вам кажем: не познајем вас.
Стражите дакле, јер не знате дана ни часа у који ће син човјечиј доћи.
Јер како што човјек полазећи дозва слуге своје и предаде им благо своје;
И једноме дакле даде пет таланата, а другоме два, а трећему један, свакоме према његовој моћи; и отиде одмах.
А онај што прими пет таланата отиде те ради с њима, и доби још пет таланата.
Тако и онај што прими два доби и он још два.
А који прими један отиде те га закопа у земљу и сакри сребро господара својега.
А по другом времену дође господар тијех слуга, и стаде се рачунити с њима.
И приступивши онај што је примио пет таланата, донесе још пет таланата говорећи: господару! предао си ми пет таланата; ево још пет таланата ја сам добио с њима.
А господар његов рече му: добро, слуго добри и вјерни! У малом био си ми вјеран, над многијем ћу те поставити; уђи у радост господара својега.
А приступивши и онај што је примио два таланта рече: господару! предао си ми два таланта; ево још два таланта ја сам добио с њима.
А господар његов рече му: добро, слуго добри и вјерни! У малом био си ми вјеран, над многијем ћу те поставити; уђи у радост господара својега.
А приступивши и онај што је примио један таланат рече: господару! знао сам да си ти тврд човјек: жњеш гдје нијеси сијао, и купиш гдје нијеси вијао;
Па се побојах и отидох те сакрих таланат твој у земљу; и ево ти своје.
А господар његов одговарајући рече му: зли и љењиви слуго! знао си да ја жњем гдје нијесам сијао, и купим гдје нијесам вијао:
Требало је дакле моје сребро да даш трговцима; и ја дошавши узео бих своје с добитком.
Узмите дакле од њега таланат, и подајте ономе што има десет таланата.
Јер свакоме који има, даће се, и претећи ће му; а од онога који нема, и што има узеће се од њега.
И неваљалога слугу баците у таму најкрајњу; ондје ће бити плач и шкргут зуба.
А кад дође син човјечиј у слави својој и сви свети анђели с њиме, онда ће сјести на пријестолу славе своје.
И сабраће се пред њим сви народи, и разлучиће их између себе као пастир што разлучује овце од јараца.
И поставиће овце с десне стране себи, а јарце с лијеве.
Тада ће рећи цар онима што му стоје с десне стране: ходите благословени оца мојега; примите царство које вам је приправљено од постања свијета.
Јер огладњех, и дасте ми да једем; ожедњех, и напојисте ме; гост бијах, и примисте ме;
Го бијах, и одјенусте ме; болестан бијах, и обиђосте ме; у тамници бијах, и дођосте к мени.
Тада ће му одговорити праведници говорећи: Господе! кад те видјесмо гладна, и нахранисмо? или жедна, и напојисмо?
Кад ли те видјесмо госта, и примисмо? или гола, и одјенусмо?
Кад ли те видјесмо болесна или у тамници, и дођосмо к теби?
И одговарајући цар рећи ће им: заиста вам кажем: кад учинисте једноме од ове моје најмање браће, мени учинисте.
Тада ће рећи и онима што му стоје с лијеве стране: идите од мене проклети у огањ вјечни приправљен ђаволу и анђелима његовијем.
Јер огладњех, и не дадосте ми да једем; ожедњех, и не напојисте ме;
Гост бијах, и не примисте ме; го бијах, и не одјенусте ме; болестан и у тамници бијах, и не обиђосте ме.
Тада ће му одговорити и они говорећи: Господе! кад те видјесмо гладна или жедна, или госта или гола, или болесна или у тамници, и не послужисмо те?
Тада ће им одговорити говорећи: заиста вам кажем: кад не учинисте једноме од ове моје мале браће, ни мени не учинисте.
И ови ће отићи у муку вјечну, а праведници у живот вјечни.