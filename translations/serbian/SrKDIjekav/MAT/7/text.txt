Не судите да вам се не суди;
Јер каковијем судом судите, онаковијем ће вам судити; и каковом мјером мјерите, онаком ће вам се мјерити.
А зашто видиш трун у оку брата својега, а брвна у оку својему не осјећаш?
Или, како можеш рећи брату својему: стани да ти извадим трун из ока твојега; а ето брвно у оку твојему?
Лицемјере! извади најприје брвно из ока својега, па ћеш онда видјети извадити трун из ока брата својега.
Не дајте светиње псима; нити мећите бисера својега пред свиње, да га не погазе ногама својима, и вративши се не растргну вас.
Иштите, и даће вам се; тражите, и наћи ћете; куцајте, и отвориће вам се.
Јер сваки који иште, прима; и који тражи, налази; и који куца, отвориће му се.
Или који је међу вама човјек у кога ако заиште син његов хљеба камен да му да?
Или ако рибе заиште да му да змију?
Кад дакле ви, зли будући, умијете даре добре давати дјеци својој, колико ће више отац ваш небески дати добра онима који га моле?
Све дакле што хоћете да чине вама људи, чините и ви њима: јер је то закон и пророци.
Уђите на уска врата; јер су широка врата и широк пут што воде у пропаст, и много их има који њим иду.
Као што су уска врата и тијесан пут што воде у живот, и мало их је који га налазе.
Чувајте се од лажнијех пророка, који долазе к вама у одијелу овчијему, а унутра су вуци грабљиви.
По родовима њиховијем познаћете их. Еда ли се бере с трња грожђе, или с чичка смокве?
Тако свако дрво добро родове добре рађа, а зло дрво родове зле рађа.
Не може дрво добро родова злијех рађати, ни дрво зло родова добријех рађати.
Свако дакле дрво које не рађа рода добра, сијеку и у огањ бацају.
И тако дакле по родовима њиховијем познаћете их.
Не ће сваки који ми говори: Господе! Господе! ући у царство небеско; но који чини по вољи оца мојега који је на небесима.
Многи ће рећи мени у онај дан: Господе! Господе! нијесмо ли у име твоје пророковали, и твојијем именом ђаволе изгонили, и твојијем именом чудеса многа творили?
И тада ћу им ја казати: никад вас нијесам знао; идите од мене који чините безакоње.
Сваки дакле који слуша ове моје ријечи и извршује их, казаћу да је као мудар човјек који сазида кућу своју на камену:
И удари дажд, и дођоше воде, и дунуше вјетрови, и нападоше на кућу ону, и не паде; јер бјеше утврђена на камену.
А сваки који слуша ове моје ријечи а не извршује их, он ће бити као човјек луд који сазида кућу своју на пијеску:
И удари дажд, и дођоше воде, и дунуше вјетрови, и ударише у кућу ону, и паде, и распаде се страшно.
И кад сврши Исус ријечи ове, дивљаше се народ науци његовој.
Јер их учаше као онај који власт има, а не као књижевници.