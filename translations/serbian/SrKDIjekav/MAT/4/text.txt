Тада Исуса одведе Дух у пустињу да га ђаво куша.
И постивши се дана четрдесет и ноћи четрдесет, напошљетку огладње.
И приступи к њему кушач и рече: ако си син Божиј, реци да камење ово хљебови постану.
А он одговори и рече: писано је: не живи човјек о самом хљебу, но о свакој ријечи која излази из уста Божијих.
Тада одведе га ђаво у свети град и постави га наврх цркве;
Па му рече: ако си син Божиј, скочи доље, јер у писму стоји да ће анђелима својијем заповједити за тебе, и узеће те на руке, да гдје не запнеш за камен ногом својом.
А Исус рече њему: али и то стоји написано: немој кушати Господа Бога својега.
Опет га узе ђаво и одведе га на гору врло високу, и показа му сва царства овога свијета и славу њихову;
И рече му: све ово даћу теби ако паднеш и поклониш ми се.
Тада рече њему Исус: иди од мене, сотоно; јер стоји написано: Господу Богу својему поклањај се и њему једино служи.
Тада остави га ђаво, и гле, анђели приступише и служаху му.
А кад чу Исус да је Јован предан, отиде у Галилеју.
И оставивши Назарет дође и намјести се у Капернауму приморскоме на међи Завулоновој и Нефталимовој.
Да се збуде што је рекао Исаија пророк говорећи:
Земља Завулонова и земља Нефталимова, на путу к мору с оне стране Јордана, Галилеја незнабожачка.
Људи који сједе у тами, видјеше видјело велико, и онима што сједе на страни и у сјену смртноме, засвијетли видјело.
Отада поче Исус учити и говорити: покајте се, јер се приближи царство небеско.
И идући покрај мора Галилејског видје два брата, Симона, који се зове Петар, и Андрију брата његова, гдје мећу мреже у море, јер бијаху рибари.
И рече им: хајдете за мном, и учинићу вас ловцима људскијем.
А они тај час оставише мреже и за њим отидоше.
И отишавши одатле видје друга два брата, Јакова Заведејева, и Јована брата његова, у лађи са Заведејем оцем њиховијем гдје крпе мреже своје, и позва их.
А они тај час оставише лађу и оца својега и за њим отидоше.
И прохођаше по свој Галилеји Исус учећи по зборницама њиховијем, и проповиједајући јеванђеље о царству, и исцијељујући сваку болест и сваку немоћ по људима.
И отиде глас о њему по свој Сирији и приведоше му све болесне од различнијех болести и с различнијем мукама, и бијесне, и мјесечњаке, и узете, и исцијели их.
И за њим иђаше народа много из Галилеје, и из Десет Градова, и из Јерусалима, и Јудеје, и испреко Јордана.