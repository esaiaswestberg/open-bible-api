Хвалите име Господње, хвалите, слуге Господње,
Који стојите у дому Господњем; у дворима дома Бога нашега.
Хвалите Господа, јер је добар Господ; појте имену његову, јер је слатко.
Јер Јакова изабра себи Господ, Израиља за достојање своје.
Јер познах да је велик Господ, и Господ наш сврх свијех богова.
Што год хоће, све Господ чини, на небесима и на земљи, у морима и у свима безданима.
Изводи облаке од краја земље, муње чини усред дажда, изводи вјетар из стаја његовијех.
Он поби првенце у Мисиру од човјека до живинчета.
Показа знаке и чудеса усред тебе, Мисире, на Фараону и на свијем слугама његовијем.
Поби народе велике, и изгуби цареве јаке:
Сиона, цара Аморејскога и Ога, цара Васанскога, и сва царства Хананска;
И даде земљу њихову у достојање, у достојање Израиљу, народу својему.
Господе! име је твоје вјечно; Господе! спомен је твој од кољена до кољена.
Јер ће судити Господ народу својему, и на слуге своје смиловаће се.
Идоли су незнабожачки сребро и злато, дјело руку човјечијих;
Уста имају, а не говоре; очи имају, а не виде;
Уши имају, а не чују; нити има дихања у устима њиховијем.
Какви су они онаки су и они који их граде, и сви који се уздају у њих.
Доме Израиљев, благосиљај Господа; доме Аронов, благосиљај Господа;
Доме Левијев, благосиљај Господа; који се бојите Господа, благосиљајте Господа.
Благословен Господ на Сиону, који живи у Јерусалиму! Алилуја!