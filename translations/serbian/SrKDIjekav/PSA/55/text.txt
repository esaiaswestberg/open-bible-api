Услиши, Боже, молитву моју, и немој се сакрити од мољења мојега.
Пази, и саслушај ме; цвилим у јаду свом и уздишем
Од вике непријатељске и од досаде безбожничке; јер дижу на ме зло, и у гњеву гоне ме.
Срце је моје уздрктало у мени, и страх смртни попаде ме;
Страх и трепет дође на ме, и гроза подузе ме.
И рекох: ко би ми дао крила голубиња? ја бих одлетео и починуо;
Далеко бих побјегао, и настанио се у пустињи.
Похитао бих да утечем од вихора и од буре.
Порази, Господе, и раздијели језике њихове, јер видим насиље и свађу у граду;
Дању и ноћу то ходи по зидовима његовијем; злочинство је и мука посред њега.
Усред њега је погибао, с улице његове не одлази пријевара и лукавство.
Јер не ружи ме непријатељ мој, то бих поднио; не устаје на ме јавни ненавидник, од њега бих се сакрио.
Него ти који си ми био то што ја сам, друг мој и знанац мој.
С којим ми бјеше радост дијелити тајну, и у дом Божији ходих кроз сабор народни.
Нека их уграби смрт, нека живи сиђу у пакао, јер је злочинство у стану њихову и у њима.
Ја Бога призивљем, и Господ ће ме спасти.
Вечером и јутром и у подне тужим и уздишем, и чуће глас мој;
Учиниће, те ће душа моја бити мирна од онијех који нападају на ме, јер их много имам.
Да услиши, и укроти их Бог, који живи од вијека; јер се не мијењају и не боје се Бога.
Дижу руке своје на оне који су с њима у миру, и раскидају своју дружбу.
Уста су им мека као масло, а на срцу им је рат. Ријечи су им блаже од уља, али су голи мачеви.
Стави на Господа бреме своје, и он ће те поткријепити. Неће дати довијека праведнику да посрне.
Ти ћеш их, Боже, свалити у јаму погибли; крвопије и лукави неће саставити половине дана својих. А ја се у теби уздам.
