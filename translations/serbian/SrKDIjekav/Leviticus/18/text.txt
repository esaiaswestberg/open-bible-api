Још рече Господ говорећи:
Кажи синовима Израиљевим, и реци им: ја сам Господ Бог ваш.
Немојте чинити што се чини у земљи Мисирској, у којој сте живјели, нити чините што се чини у земљи Хананској, у коју вас водим, и по уредбама њиховијем немојте живјети.
Него моје законе вршите и моје уредбе држите живећи по њима. Ја сам Господ Бог ваш.
Држите уредбе моје и законе моје; ко их врши, жив ће бити кроз њих. Ја сам Господ.
Нико да не приступа к родици својој по крви, да не открије голотињу њезину. Ја сам Господ.
Голотиње оца својега ни голотиње матере своје не откриј; мати ти је; не откриј голотиње њезине.
Голотиње жене оца својега не откриј; голотиња је оца твојега.
Голотиње сестре своје, кћери оца својега или кћери матере своје, која је рођена у кући или изван куће, не откриј голотиње њихове.
Голотиње кћери сина својега, или кћери кћери своје не откриј; јер је твоја голотиња.
Голотиње кћери жене оца својега, коју је родио отац твој, не откриј; сестра ти је.
Голотиње сестре оца својега не откриј; једна је крв са оцем твојим.
Голотиње сестре матере своје не откриј; јер је једна крв с матером твојом.
Голотиње брата оца својега не откриј приступајући к жени његовој; стрина ти је.
Голотиње жене сина својега не откриј; снаха ти је, не откриј голотиње њезине.
Голотиње жене брата својега не откриј; голотиња је брата твојега.
Голотиње жене и кћери њезине не откриј; кћери сина њезина ни кћери кћери њезине немој узети да откријеш голотињу њихову; једна су крв; зло је.
Немој узети жене преко једне жене, да је уцвијелиш откривајући голотињу другој за живота њезина.
К жени докле се одваја ради нечистоте своје не иди да откријеш голотињу њезину.
Са женом ближњега својега не лези скврнећи се с њом.
Од сјемена својега не дај да се однесе Молоху, да не оскврниш имена Бога својега; ја сам Господ.
С мушкарцем не лези као са женом; гадно је.
ЖИвинчета никог немој облежати скврнећи се с њим; и жена да не легне под живинче; грдило је.
Немојте се скврнити ни једном овом стварју; јер су се свијем тијем стварима оскврнили народи које ћу одагнати испред вас.
Јер се оскврнила земља, и неваљалство ћу њезино походити на њој, и изметнуће земља становнике своје.
Него ви држите законе моје и уредбе моје, и не чините ни једнога овога гада, ни домородац ни дошљак који се бави међу вама;
Јер све ове гадове чинише људи у овој земљи који су били прије вас, и земља је од тога оскврњена;
Да не изметне земља вас, ако је оскврните, као што је изметнула народ који је био прије вас.
Јер ко учини штогод од овијех гадова, истријебиће се из народа својега душе које учине.
Зато држите што сам наредио да се држи, да не чините што од гаднијех обичаја који су били прије вас, и да се не скврните о њих. Ја сам Господ Бог ваш.