А тако и ви жене будите покорне својијем мужевима, да ако који и не вјерују ријечи, женскијем живљењем без ријечи да се добију,
Кад виде чисто живљење ваше са страхом;
Ваша љепота да не буде споља у плетењу косе, и у ударању злата, и облачењу хаљина;
Него у тајноме човјеку срца, у једнакости кроткога и тихога духа, што је пред Богом многоцјено.
Јер се тако некад украшаваху и свете жене, које се уздаху у Бога и покораваху се својијем мужевима.
Као што Сара слушаше Авраама, и зваше га господаром; које сте ви кћери постале, ако чините добро, и не бојите се никаквога страха.
Тако и ви мужеви живите са својијем женама по разуму, и поштујте их као слабији женски суд, и као сунашљеднице благодати живота, да се не смету молитве ваше.
А најпослије будите сви сложни, жалостиви, братољубиви, милостиви, понизни;
Не враћајте зла за зло, ни псовке за псовку; него насупрот благосиљајте, знајући да сте на то позвани да наслиједите благослов.
Јер који је рад да живи и да види дане добре, нека задржи језик свој од зла, и усне своје, да не говоре пријеваре;
Нека се уклони од зла, и нека учини добро; нека тражи мира и нека се држи њега.
Јер очи Господње гледају на праведнике, и уши његове на молитву њихову; а лице Господње на оне који зло чине да их истријеби са земље.
И ко може вама наудити ако узидете за добром?
Него ако и страдате правде ради, блажени сте. Али страха њихова не бојте се, нити се плашите;
Него Господа Бога светите у срцима својијем. А будите свагда готови на одговор свакоме који вас запита за ваше надање.
С кротошћу и страхом имајте добру савјест, да ако вас опадају за што као злочинце да се постиде они што куде ваше добро живљење по Христу.
Јер је боље, ако хоће воља Божија, да страдате добро чинећи, неголи зло чинећи.
Јер и Христос једанпут за гријехе наше пострада, праведник за неправеднике, да нас приведе к Богу, убијен, истина, бивши тијелом, но оживљевши Духом;
Којијем сишавши проповиједа и духовима који су у тамници,
Који некад не хтјеше да слушају кад их очекиваше Божије трпљење у вријеме Нојево, кад се грађаше ковчег, у коме мало, то јест осам душа, остаде од воде.
За спомен тога и нас сад спасава крштење, али не прање тјелесне нечистоте, него обећање добре савјести Богу васкрсенијем Исуса Христа.
Који је с десне стране Богу, отишавши на небо, и слушају га анђели и власти и силе.