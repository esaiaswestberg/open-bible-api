Од Петра, апостола Исуса Христа, избранијем дошљацима, расијанијем по Понту, Галатији, Кападокији, Азији и Витинији;
По привиђењу Бога оца, светињом Духа доведенијем у послушање и кропљење крви Исуса Христа: да вам се умножи благодат и мир.
Благословен Бог и отац Господа нашега Исуса Христа, који нас по великој милости својој прероди за жив над васкрсенијем Исуса Христа из мртвијех,
За нашљедство непропадљиво, које неће иструхнути ни увенути, сачувано на небесима за вас,
Које је сила Божија вјером сачувала за спасеније, приправљено да се јави у пошљедње вријеме;
Којему радујте се, премда сте сад мало (гдје је потребно) жалосни у различнијем напастима,
Да се кушање ваше вјере много вредније од злата пропадљивога које се куша огњем нађе на хвалу и част и славу, кад се покаже Исус Христос;
Којега не видјевши љубите и којега сад не гледајући но вјерујући га радујете се радошћу неисказаном и прослављеном.
Примајући крај своје вјере, спасеније душама.
Које спасеније тражише и испитиваше за њ пророци, који за вашу благодат прорекоше;
Испитујући у каково или у које вријеме јављаше Дух Христов у њима, напријед свједочећи за Христове муке и за славе по томе;
Којима се откри да не самијем себи него нама служаху овијем што вам се сад јави по онима који вам проповједише јеванђеље посланијем с неба Духом светијем, у које анђели желе завирити.
Зато, љубазни, запрегнувши бедра својега ума будите тријезни, и зацијело се надајте благодати која ће вам се принијети кад дође Исус Христос.
Као послушна дјеца, не владајући се по првијем жељама у својему незнању,
Него по свецу који вас је позвао, и ви будите свети у свему живљењу.
Јер је писано: будите свети, јер сам ја свет.
И ако зовете оцем онога, који не гледајући ко је ко, суди свакоме по дјелу, проводите вријеме својега живљења са страхом,
Знајући да се пропадљивијем сребром или златом не искуписте из сујетнога својег живљења, које сте видјели од отаца;
Него скупоцјеном крвљу Христа, као безазлена и пречиста јагњета;
Који је одређен још прије постања свијета, а јавио се у пошљедња времена вас ради,
Који кроз њега вјерујете Бога који га подиже из мртвијех, и даде му славу, да би ваша вјера и надање било у Бога.
Душе своје очистивши у послушању истине Духом за братољубље недволично, од чиста срца љубите добро један другога,
Као прерођени не од сјемена које трухне, него од оног које не трухне, ријечју живога Бога, која остаје довијека.
Јер је свако тијело као трава, и свака слава човјечија као цвијет травни: осуши се трава, и цвијет њезин отпаде;
Али ријеч Господња остаје довијека. А ово је ријеч што је објављена међу вама.