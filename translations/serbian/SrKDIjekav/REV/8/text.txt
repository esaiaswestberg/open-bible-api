И кад отвори седми печат, поста тишина на небу око по сахата.
И видјех седам анђела који стајаху пред Богом, и даде им се седам труба.
И други анђео дође и стаде пред олтаром, и имаше кадионицу златну; и бијаше му дано много тамјана да да молитвама свију светијех на олтар златни пред пријестолом.
И дим од кађења у молитвама светијех изиђе од руке анђелове пред Бога.
И узе анђео кадионицу, и напуни је огња са олтара, и баци је на земљу, и посташе гласови и громови и сијевање муња и тресење земље.
И седам анђела који имаху седам труба, приправише се да затрубе.
И први анђео затруби, и поста град и огањ, смијешани с крвљу, и падоше на земљу; и трећина дрва изгорје, и свака трава зелена изгорје.
И други анђео затруби; и као велика гора огњем запаљена паде у море; и трећина мора поста крв.
И умрије трећина створења које живи у мору, и трећина лађи пропаде.
И трећи анђео затруби, и паде с неба велика звијезда, која гораше као свијећа, и паде на трећину ријека и на изворе водене.
И име звијезди бјеше Пелен; и трећина вода поста пелен, и многи људи помријеше од вода, јер бијаху грке.
И четврти анђео затруби, и ударена би трећина сунца, и трећина мјесеца, и трећина звијезда, да помрча трећина њихова, и трећина дана да не свијетли, тако и ноћи.
И видјех, и чух једног анђела гдје лети посред неба и говори гласом великијем: тешко, тешко, тешко онима који живе на земљи од осталијех гласова трубнијех тројице анђела, који ће трубити.