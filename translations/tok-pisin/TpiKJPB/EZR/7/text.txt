¶ Nau bihain long ol dispela samting, long taim Artaserksis, king bilong Persia, i bosim kingdom, Esra, pikinini man bilong Serea, pikinini man bilong Asaraia, pikinini man bilong Hilkaia,
Pikinini man bilong Salum, pikinini man bilong Sedok, pikinini man bilong Ahitup,
Pikinini man bilong Amaraia, pikinini man Asaraia, pikinini man bilong Meraiot,
Pikinini man bilong Serahaia, pikinini man bilong Usi, pikinini man bilong Buki,
Pikinini man bilong Abisua, pikinini man bilong Finias, pikinini man bilong Eleasar, pikinini man bilong bikpris Eron,
Dispela Esra i lusim Babilon i go antap. Na em i wanpela man bilong rait i stap redi long lo bilong Moses, dispela God BIKPELA bilong Isrel i bin givim. Na king i tok orait long em long olgeta askim bilong em, bilong bihainim han bilong BIKPELA, God bilong em, antap long em.
Na sampela i go antap bilong ol pikinini bilong Isrel, na bilong ol pris, na bilong ol lain Livai, na bilong ol lain bilong singim song, na bilong ol wasman bilong dua, na bilong ol wokboi bilong tempel, i go long Jerusalem, long namba seven yia bilong king Artaserksis.
Na em i kam long Jerusalem long namba faiv mun, dispela em i long namba seven yia bilong king.
Long wanem, long namba wan de bilong namba wan mun em i stat long lusim Babilon i go antap, na long namba wan de bilong namba faiv mun em i kamap long Jerusalem, bilong bihainim gutpela han bilong God bilong em antap long em.
Long wanem, Esra i bin redim bel bilong em bilong painim lo bilong BIKPELA, na bilong mekim, na bilong skulim long Isrel ol lo God i raitim na ol kot.
¶ Nau dispela em i kopi bilong dispela pas king Artaserksis i givim i go long pris Esra, man bilong rait, yes, wanpela man bilong rait bilong ol toktok bilong ol tok strong bilong BIKPELA, na ol lo bilong Em Em i raitim long Isrel.
Artaserksis, king bilong ol king, i go long pris Esra, wanpela man bilong rait bilong lo bilong God bilong heven, bel isi i inap tru, na long kain taim olsem.
Mi wokim wanpela strongpela tokaut, long olgeta bilong ol manmeri bilong Isrel, na bilong ol pris na ol lain Livai bilong em, insait long kingdom bilong mi, husat i gat tingting long laik bilong bel bilong ol yet bilong go antap long Jerusalem, i ken go wantaim yu.
Bikos king na sevenpela man bilong givim tok helpim bilong em i bin salim yu i go, bilong askim long sait bilong Juda na Jerusalem, bilong bihainim lo bilong God bilong yu, dispela i stap long han bilong yu,
Na bilong karim silva na gol, dispela king na ol man bilong givim tok helpim long em i bin ofaim long laik bilong bel i go long God bilong Isrel, husat ples bilong Em long stap em i long Jerusalem,
Na olgeta dispela silva na gol yu ken painim insait long olgeta provins bilong Babilon, wantaim ol ofa long laik bilong bel bilong ol manmeri, na bilong ol pris, husat i ofaim wantaim bel bilong tingim dispela haus bilong God bilong ol i stap long Jerusalem,
Inap long yu ken baim hariap wantaim dispela mani ol bulmakau man, ol sipsip man, ol pikinini sipsip, wantaim ol ofa bilong kaikai bilong ol na ol ofa bilong dring bilong ol, na ofaim ol antap long alta bilong dispela haus bilong God bilong yu i stap long Jerusalem.
Na wanem samting bai luk olsem i gutpela long ai bilong yu, na long ol brata bilong yu, bilong mekim wantaim olgeta arapela bilong dispela silva na gol, mekim dispela i bihainim laik bilong God bilong yu.
Ol dispela sospen samting tu ol i givim yu bilong wok bilong haus bilong God bilong yu, ol dispela yu givim long ai bilong God bilong Jerusalem.
Na wanem samting moa bai i gat nid long en long haus bilong God bilong yu, dispela yu bai gat sans bilong givim, givim dispela i kam ausait long haus bilong samting i dia tru bilong king.
Na mi, yes, mi king Artaserksis, wokim tru wanpela strongpela tokaut i go long olgeta dispela wasman bilong samting i dia tru i stap hapsait long riva, long wanem samting pris Esra, man bilong rait bilong lo bilong God bilong heven, bai strong long askim long yupela, yupela i ken mekim dispela hariap,
I go inap long 100 talen silva, na i go inap long 100 hap skel bilong wit, na i go inap long 100 bat wain, na i go inap long 100 bat wel, na sol i no gat mak bilong hamas.
Wanem samting God bilong heven i tok strong long en, larim ol man wok strong long mekim dispela bilong haus bilong God bilong heven. Long wanem, bilong wanem i ken i gat belhat tru i birua long kingdom bilong king na ol pikinini man bilong em?
Na tu mipela strongim tok long yu, long sait bilong wanpela bilong ol pris na ol lain Livai, ol lain bilong singim song, ol wasman bilong dua, ol wokboi bilong tempel, o ol man bilong wokim wok long haus bilong God, em bai tambu long lo bilong makim takis bilong kisim helpim, takis mani, o kastam mani, antap long ol.
Na yu, Esra, long bihainim save tru bilong God bilong yu, dispela i stap long han bilong yu, putim ol kiap na ol jas, husat i ken jasim olgeta manmeri husat i stap hapsait long riva, olgeta kain lain husat i save long ol lo bilong God bilong yu. Na yupela skulim ol husat i no save long ol.
Na husat man i no gat laik long bihainim lo bilong God bilong yu, na lo bilong king, larim ol i mekim kot hariap antap long em, sapos em i bilong dai, o bilong rausim em long ples, o bilong kisim ol kago bilong em, o bilong go long kalabus.
¶ Blesing i stap long God BIKPELA bilong ol tumbuna papa bilong mipela, husat i bin putim kain samting olsem dispela insait long bel bilong king, bilong mekim haus bilong BIKPELA, dispela i stap long Jerusalem, i kamap naispela tru.
Na Em i bin skruim sori i go long mi long ai bilong king, na ol man bilong givim tok helpim bilong em, na long ai bilong olgeta strongpela hetman bilong king. Na mi kisim strong olsem han bilong BIKPELA, God bilong mi, i stap antap long mi, na mi bungim wantaim ausait long Isrel ol nambawan man bilong go antap wantaim mi.