¶ Tok lukaut i go long ol husat i go daun long Isip bilong kisim helpim. Na ol i gat bikpela tingting long ol hos na putim bilip bilong ol long ol karis bilong pait, long wanem ol i stap planti, na putim bilip bilong ol long ol man i sindaun long ol hos, long wanem ol i stap strong tumas. Tasol ol i no lukluk i go long dispela Wanpela i Holi bilong Isrel. Na tu ol i no wok long painim BIKPELA!
Tasol Em tu i gat save tru na Em bai bringim nogut i kam. Na bai Em i no kisim ol tok bilong Em i kam bek. Tasol Em bai kirap na birua long haus bilong ol man i mekim pasin nogut, na birua long ol i helpim ol husat i wok long mekim sin nogut.
Nau ol Isip i ol man na ol i no God. Na ol hos bilong ol i gat mit na bun na i no spirit. Taim BIKPELA bai taitim han bilong Em, man i stap helpim bai pundaun na man em i bin helpim tupela wantaim bai pundaun. Na olgeta bilong ol bai bagarap wantaim.
Long wanem BIKPELA i bin toktok long mi olsem, Olsem laion na yangpela laion i bikmaus antap long abus em i bin kilim taim ol wasman bilong sipsip i planti tru i bihainim singaut long i kam birua long em, bai em i no pret long nek bilong ol, o daunim em yet long wanem ol i mekim bikpela nois, olsem tasol BIKPELA bilong bikpela ami bai kam daun long pait bilong helpim maunten Saion na bilong helpim liklik maunten bilong em.
Olsem ol pisin i flai i go, olsem tasol BIKEPLA bilong bikpela ami bai lukautim Jerusalem. Em bai lukautim na tu Em bai kisim bek em long birua. Na taim Em i kam na pastaim long Em i go, Em bai mekim dispela biktaun i stap gut sampela taim.
¶ Yupela i mas tanim yupela yet i go long Em. Em dispela wanpela ol pikinini bilong Isrel i bin sakim planti tok bilong Em.
Long wanem, long dispela de olgeta wan wan man bai tromoi ol god giaman bilong em ol i bin wokim long silva na ol god giaman bilong em ol i bin wokim long gol, ol han bilong yupela i bin wokim ol long yupela bilong mekim sin.
Long dispela taim bai ol Asiria wan wan i pundaun long bainat i no bilong wanpela strongpela man. Na dispela bainat i no bilong wanpela man nating bai dispela i ken kaikai em. Tasol dispela man Asiria bai ranawe long dispela bainat na ol yangpela man bilong em bai kisim hevi.
Na em bai pret na ran i go hapsait long strongpela hap bilong em. Na ol bikpela man bilong em bai stap pret long dispela plak. BIKPELA, paia bilong Em i stap long Saion, na stov bilong Em i stap long Jerusalem, Em i mekim dispela toktok.