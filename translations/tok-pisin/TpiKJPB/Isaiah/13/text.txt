¶ Dispela hevi bilong Babilon, Aisea pikinini man bilong Emos i bin lukim dispela.
Yupela mas litimapim wanpela plak antap long maunten i antap moa na bikmaus long ol na mekim han i seksek, bai ol i ken i go insait long ol dua bilong banis bilong ol bikman.
Mi bin mekim strongpela tok long ol Mi bin makim ol i stap klin. Na tu Mi bin singautim ol strongpela man bilong Mi bilong wokim kros bilong Mi, yes em ol man i amamas tru long Mi stap antap tru.
Nois bilong planti manmeri tru i stap long ol maunten i olsem wanpela bikpela lain. Em i bikpela pairap bilong ol lain bilong ol king i stap long ol kantri i bung wantaim. BIKPELA bilong bikpela ami i bungim dispela ami bilong pait.
Ol i kam long wanpela longwe kantri, em long arere tru bilong heven. Yes em BIKPELA na ol samting bilong pait i bilong bel nogut bilong Em, long bagarapim olgeta hap bilong dispela hap graun.
¶ Yupela mas krai bikmaus, long wanem de bilong BIKPELA i stap klostu. Em bai kamap olsem wanpela bagarap i kam long dispela Wanpela i gat Olgeta Strong.
Olsem na olgeta han bai lusim strong na bel bilong olgeta wan wan man bai kamap olsem wara.
Na ol bai pilim guria. Ol bel pen na ol bel hevi bai holimpas long ol. Ol bai kisim pen olsem meri i laik karim pikinini. Wanpela bai kirap planti taim em i lukim narapela. Na ol pes bilong ol bai stap olsem ol lait bilong paia.
Harim, de bilong BIKPELA i laik kamap na em i laik givim pen wantaim belhat tru na kros nogut tru bilong mekim dispela hap graun i bagarap. Na bai Em i bagarapim ol sin manmeri i stap long dispela hap bilong rausim ol.
Long wanem ol sta bilong heven na bai ol bung bilong ol sta i no givim lait bilong ol. San bai kamap tudak taim em i kam antap, na bai mun i no larim lait bilong em i kamap.
Na bai Mi mekim save long ol manmeri bilong dispela graun long ol pasin nogut bilong ol na long ol manmeri nogut long ol sin nogut bilong ol. Na bai Mi pinisim ol bikhet pasin bilong ol man i laik litimapim ol yet. Na bai Mi daunim dispela pasin bilong tingim em i winim ol arapela bilong ol dispela strongpela bosman.
Bai Mi mekim wanpela man i kamap dia moa long nambawan gol, yes long wanpela man i kamap dia moa long bikpela hap nambawan gol bilong ples Ofir.
Olsem na bai Mi mekim ol heven i seksek. Na dispela graun bai lusim ples bilong em long belhat tru bilong BIKPELA bilong bikpela ami, na long de bilong bikpela kros bilong Em.
Na em bai stap olsem wanpela abus dia ol i ranim em, na olsem wanpela sipsip i no gat man i kisim em. Na olgeta wan wan man bai tanim i go long lain bilong em yet na olgeta bai ranawe long graun bilong em yet.
Olgeta wan wan ol i lukim, ol bai kisim spia long bodi. Na olgeta wan wan man na meri i bung wantaim ol, ol bai pundaun na dai pinis long bainat.
Na tu o l birua bai tromoi ol pikinini bilong ol long ai bilong ol, bai ol inap brukim bodi bilong ol pikinini long planti hap. Ol bai kisim ol samting long ol haus bilong ol na ol bai paulim ol meri bilong ol.
Harim, bai Mi kirapim lain Mit long birua long ol. Bai ol i no tingting tumas long silva. Na ol i no amamas tumas long gol.
Na tu ol banara bilong ol bai paitim ol yangpela man na brukim ol long ol liklik hap. Na bai ol i no sori long pikinini i stap long bel. Na bai ai bilong ol i no laikim ol pikinini i ken stap laip.
¶ Na Babilon, dispela kingdom i glori bilong ol kingdom, na em i bilas bilong antap pasin bilong lain Kaldia, em bai stap olsem taim God i bagarapim Sodom na Gomora.
Ol manmeri bai i no stap long em gen. Na tu wanpela lain i go inap long lain tumbuna pikinini na i go moa yet, bai ol i no inap wokim haus bilong ol long dispela hap. Na tu ol Arebia bai i no putim haus sel long dispela hap. Na tu ol wasman bilong sipsip, bai ol i no wokim ples bilong bungim sipsip long dispela hap.
Tasol ol wel animal bilong ol hap i no gat wara bai slip long dispela hap. Na ol haus bilong ol bai pulap long ol kain kain samting i stap laip na i bikmaus planti. Na ol tarangau bilong nait bai stap long dispela hap. Na ol wel meme bai go nabaut long dispela hap.
Na ol wel animal bilong ol ailan bai krai insait long ol haus i stap nating bilong ol. Na ol dragon bai i stap long ol naispela bikpela haus bilong ol maniman. Na taim bilong em i kamap klostu. Na ol de bilong em bai i no stap planti.