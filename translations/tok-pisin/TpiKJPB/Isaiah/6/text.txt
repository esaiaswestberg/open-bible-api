¶ Long yia king Usaia i bin dai pinis, mi bin lukim Bikpela tu i sindaun long wanpela sia king. Ol i litimapim Em na Em i stap antap tru. Na arere bilong klos king bilong Em i pulapim tempel.
Ol serap i sanap antap long dispela. Olgeta wan wan i gat sikispela wing. Em i karamapim pes bilong em long tupela. Na em i karamapim ol lek bilong em long tupela. Na em i flai long tupela.
Na wanpela i singaut long arapela na tok, BIKPELA bilong bikpela ami i stap holi, holi, holi. Olgeta hap bilong dispela graun em i pulap long glori bilong Em.
Na ol pos bilong dua i seksek long nek bilong em husat i bin singaut. Na haus i pulap long smok.
Long dispela taim mi tok, Mi mas lukaut! Long wanem mi bagarap pinis. Long wanem mi stap man bilong maus i no klin na mi sindaun i stap namel long lain manmeri bilong maus i no klin. Long wanem ol ai bilong mi i bin lukim King, em BIKPELA bilong bikpela ami.
Nau wanpela bilong ol dispela serap i flai i kam long mi. Em i gat wanpela ston i paia long han bilong em. Em i bin kisim dispela ston long alta long samting olsem sisis.
Na em i putim dispela long maus bilong mi na tok, Harim, dispela i bin kam antap long maus bilong yu na God i tekewe sin nogut bilong yu na sin bilong yu i no stap moa.
Na tu mi harim nek bilong Bikpela i spik, Bai Mi salim husat? Na husat bai go bilong helpim Mipela? Long dispela taim, mi tok, Mi stap hia. Salim mi.
¶ Na Em i tok, Go na toksave long dispela manmeri olsem, Tru yupela i harim, tasol yupela i no kisim save. Tru yupela i lukim, tasol yupela i no luksave.
Yu mas mekim bel bilong dispela manmeri i kamap patpela, na mekim ol ia bilong ol i hevi, na pasim ol ai bilong ol. Nogut ol i lukluk long ol ai bilong ol, na harim long ol ia bilong ol na kisim save long bel bilong ol na senisim bilip na Mi bai oraitim ol.
Long dispela taim mi tok, Bikpela, inap long hamas taim? Na Em i bekim, Inap long ol biktaun i bagarap na i no gat manmeri, na ol haus i no gat man na dispela hap graun i stap bagarap olgeta.
Na BIKPELA i bin rausim ol man i go longwe, na bikpela lain manmeri i no stap moa namel long dispela hap graun.
Tasol wanpela hap bilong tenpela bai stap yet long em. Na bai em i kam bek gen, na ol bai kaikai em. Olsem wanpela diwai teil na olsem wanpela diwai ok, husat i gat laip i stap insait long ol taim ol lusim ol lip bilong ol, olsem tasol dispela pikinini kaikai i holi bai stap laip bilong dispela.