¶ Long dispela taim BIKPELA i tok long Moses, Go insait na go long Fero na tokim em, BIKPELA, God bilong lain Hibru, i tok olsem, Larim ol manmeri bilong Mi i go, bai ol i ken mekim wok bilong Mi.
Long wanem sapos yu tok nogat long larim ol i go, na yu laik holimpas yet long ol,
Harim, han bilong BIKPELA i stap antap long ol bulmakau samting bilong yu, ol i stap long ples gras, na antap long ol hos, na antap long ol donki, na antap long ol kemel, na antap long ol bulmakau man na antap long ol sipsip. Na bikpela sik bai kamap.
Na BIKPELA bai brukim lain long ol bulmakau samting bilong Isrel na ol bulmakau samting bilong Isip. Na i no gat wanpela bai dai pinis long olgeta samting bilong ol pikinini bilong Isrel.
Na BIKPELA i makim wanpela taim na spik, Tumora BIKPELA bai mekim dispela samting long dispela hap graun.
Na BIKPELA i mekim dispela samting long de bihain, na olgeta bilong ol bulmakau samting bilong Isip i dai pinis. Tasol i no gat wanpela bilong ol bulmakau samting bilong ol pikinini bilong Isrel i dai pinis.
Na Fero i salim ol man na, harim, i no gat wanpela bilong ol bulmakau samting bilong lain Isrel i dai pinis. Na bel bilong Fero i kamap olsem ston, na em i no larim ol manmeri i go.
¶ Na BIKPELA i tok long Moses na long Eron, kisim i kam long yupela, ol han i pulap long ol sit bilong paia bilong aven, na larim Moses i tromoi isi isi dispela i go long heven long ai bilong Fero.
Na dispela bai kamap liklik das long olgeta hap bilong graun bilong Isip. Na dispela bai stap wanpela buk i kamap wantaim ol ai bilong em, na em bai kamap long ol man na long ol animal long olgeta hap bilong Isip.
Na ol i kisim sit bilong paia bilong aven na sanap long pes bilong Fero. Na Moses i tromoi isi isi dispela long hap i go long heven. Na dispela i kamap wanpela buk i kamap wantaim ol ai bilong em long ol man na long ol animal.
Na ol trikman i no inap sanap long pes bilong Moses, na as bilong dispela em i ol buk i stap. Long wanem buk i stap long ol trikman na long olgeta manmeri bilong Isip.
Na BIKPELA i mekim bel bilong Fero i kamap olsem ston na em i no harim gut tok bilong ol, olsem BIKPELA i bin tok long Moses.
¶ Na BIKPELA i tok long Moses, Kirap long moningtaim tru na sanap long pes bilong Fero na tok long em, God BIKPELA bilong lain Hibru, i tok olsem, Larim ol manmeri bilong Mi i go, bai ol i ken mekim wok bilong Mi.
Long wanem, long dispela taim, bai Mi salim olgeta bilong ol bagarap bilong Mi i go long bel bilong yu, na long ol wokboi bilong yu, na long ol manmeri bilong yu, bai yu ken save long i no gat narapela i wankain olsem Mi long olgeta hap bilong dispela graun.
Long wanem nau bai Mi taitim han bilong Mi, bai Mi ken paitim yu na ol manmeri bilong yu long sik, na bai yu no stap moa long dispela graun.
Olsem na long dispela as Mi bin apim yu bilong soim pawa bilong Mi long yu, na ol i ken tokaut long nem bilong Mi long olgeta hap bilong dispela graun.
Inap long nau yu litimapim yu yet long birua long ol manmeri bilong Mi, long yu no laik larim ol i go?
Harim, tumora klostu long dispela taim bai Mi kirapim bikpela ren ais. Ol i no bin lukim dispela kain samting long Isip long stat bilong em yes inap long nau.
Olsem na salim tok nau na bungim ol bulmakau samting bilong yu, na olgeta samting bilong yu i stap long ol ples i op. Long wanem olgeta man na animal wan wan i stap long ples i op, na wanpela i no go kisim ol i kam long haus, ren ais bai kam daun long ol na ol bai dai pinis.
Man i pret long tok bilong BIKPELA namel long ol wokboi bilong Fero, em i mekim ol wokboi bilong em na ol bulmakau samting bilong em i ranawe long ol haus.
Na man i no harim gut tok bilong BIKPELA, em i lusim ol wokboi bilong em na ol bulmakau samting bilong em i stap long ples i op.
¶ Na BIKPELA i tok long Moses, Taitim han bilong yu i go long heven, bai ren ais i ken i stap long olgeta hap bilong graun bilong Isip, long ol man na long ol animal, na long olgeta sayor wan wan bilong gaden long olgeta hap bilong graun bilong Isip.
Na Moses i putim stik bilong wokabaut bilong em i go long heven. Na BIKPELA i salim klaut i pairap na ren ais, na paia i ran i go nabaut long graun. Na BIKPELA i mekim ren ais i pundaun long graun bilong Isip.
Olsem ren ais i stap, na God i abusim paia wantaim ren ais, na dispela i strong nogut tru, na i no gat wanpela i stap olsem dispela long olgeta hap bilong graun bilong Isip long taim dispela i kamap wanpela kantri inap long nau.
Na ren ais i paitim olgeta hap bilong graun bilong Isip, em olgeta i stap long ples i op, ol man wantaim ol animal. Na ren ais i paitim olgeta sayor wan wan bilong gaden na brukim olgeta diwai wan wan bilong ol ples i op.
Graun bilong Gosen, em hap ol pikinini bilong Isrel i stap long em, dispela hap tasol i no gat ren ais.
Na Fero i salim tok na singaut long Moses na Eron, na em i tok long ol, Mi bin mekim sin long dispela taim. BIKPELA i stap stretpela na mi na ol manmeri bilong mi, mipela i stap long pasin nogut.
Askim strong long BIKPELA (long wanem em inap) long strongpela klaut i pairap na ren ais i no ken stap moa. Na bai mi larim yupela i go na yupela bai i no stap hia moa.
Na Moses i tok long em, Taim mi lusim dispela biktaun na i go, bai mi taitim ol han bilong mi i go long BIKPELA. Na klaut i pairap bai pinis, na tu ren ais bai i no stap moa, bai yu ken save long dispela graun em i bilong BIKPELA.
Tasol long yu na ol wokboi bilong yu, mi save long yupela i no pret yet long God BIKPELA.
Na dispela i paitim ol flaks na ol bali. Long wanem bali i no stap mau yet, na flaks tu i no mau.
Tasol dispela i no paitim wit na rai. Long wanem ol i no bin kam antap long graun.
Na Moses i lusim Fero na i go ausait long dispela biktaun, na em i taitim ol han bilong em i go long BIKPELA. Na ol klaut i pairap na ren ais i pinis, na ol ren i no pundaun long dispela graun.
Na taim Fero i luk olsem ren na ren ais na ol klaut i pairap i pinis, em i mekim sin moa yet, na em i mekim bel bilong em i kamap olsem ston. Em i mekim wantaim ol wokboi bilong em.
Na bel bilong Fero i stap olsem ston, na tu em i no laik larim ol pikinini bilong Isrel i go, olsem BIKPELA i bin mekim long tok long maus bilong Moses.