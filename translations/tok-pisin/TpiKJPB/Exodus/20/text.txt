¶ Na God i tokaut long olgeta bilong dispela tok, na spik,
Mi stap God, BIKPELA bilong yu, na Mi bin bringim yu long lusim graun bilong Isip, na lusim haus bilong i stap slev.
Yu no ken bihainim ol arapela god long pes bilong mi.
Yu no ken mekim i kam long yu, wanpela piksa god ol i bin wokim, o wanpela piksa long wanpela samting i stap long heven antap o i stap long dispela graun daunbilo, o i stap long wara aninit long dispela graun.
Yu no ken mekim yu yet i lindaun long ol o mekim wok long ol. Long wanem Mi, BIKPELA, God bilong yu, em i jeles God, na Mi makim sin nogut bilong ol papa i go long ol pikinini inap long tripela o fopela lain tumbuna pikinini, bilong ol lain i no laikim tru Mi.
Na Mi soim sori long ol tausen bilong ol manmeri i laikim tru Mi, na holimpas ol strongpela tok bilong Mi.
Yu no ken yusim nating nem bilong God BIKPELA bilong yu. Long wanem BIKPELA i no bai makim man klinpela sapos em i yusim nating nem bilong Em.
Holim tingting long de sabat, long mekim em i stap holi.
Sikispela de yu ken hatwok na mekim olgeta wok bilong yu.
Tasol de namba seven em i sabat bilong God BIKPELA bilong yu. Long em yu no ken mekim wanpela wok, yu, o pikinini man bilong yu, o pikinini meri bilong yu, o wokboi bilong yu, o wokmeri bilong yu, o ol bulmakau samting bilong yu, o man bilong longwe ples bilong yu i stap insait long ol dua bilong banis bilong yu.
Long wanem long sikispela de BIKPELA i wokim heven na dispela graun, na solwara, na olgeta samting i stap long ol, na Em i malolo long de namba seven. Long dispela, BIKPELA i blesim de sabat na makim dispela i klinpela.
¶ Givim ona long papa bilong yu na mama bilong yu, bai ol de bilong yu i ken i stap planti long dispela graun BIKPELA, God bilong yu i givim yu.
Yu no ken kilim i dai narapela.
Yu no ken bagarapim marit long pasin pamuk.
Yu no ken stil.
Yu no ken i stap giaman witnes bilong birua long man i stap klostu long yu.
Yu no ken mangal long kisim haus bilong man i stap klostu long yu, na yu no ken mangal long kisim meri bilong man i stap klostu long yu, o wokboi bilong em, o wokmeri bilong em, o bulmakau man bilong em, o donki bilong em, o wanpela samting i bilong man i stap klostu long yu.
¶ Na olgeta manmeri i lukim ol klaut i pairap na ol klaut i lait, na nois bilong biugel, na maunten i smok. Na taim ol manmeri i lukim dispela, ol i lusim dispela hap na ol i sanap longwe.
Na ol i tok long Moses, Yu tok wantaim mipela na bai mipela i harim. Tasol no ken larim God i tok wantaim mipela, nogut mipela i dai pinis.
Na Moses i tok long ol manmeri, No ken pret. Long wanem God i kam long traim yupela, na bai pret long Em i ken i stap long ol pes bilong yupela, bai yupela i no mekim sin.
Na ol manmeri i sanap longwe, na Moses i kam klostu dispela strongpela tudak, em ples God i stap.
¶ Na BIKPELA i tok long Moses, Yu mas tok olsem long ol pikinini bilong Isrel, Yupela i bin lukluk long Mi bin tok i kam long heven na tok wantaim yupela.
Yupela i no ken wokim long i stap wantaim Mi ol god i bilong silva, na tu yupela i no ken wokim long yupela ol god i bilong gol.
Yupela i mas wokim i go long Mi wanpela alta bilong graun na mekim sakrifais bilong yu long ofa i kuk olgeta long em na ol ofa bilong givim bel isi, em ol sipsip bilong yu na ol bulmakau man bilong yu. Bai Mi kam long yu long olgeta hap Mi makim nem bilong Mi, na bai Mi blesim yu.
Na sapos yu laik wokim wanpela alta bilong ston long Mi, yu no ken wokim dispela long ston yu bin katim. Long wanem sapos yu litimapim samting bilong yu long wok long katim dispela, yu bin paulim dispela.
Na tu yu no ken i go antap long go long alta bilong Mi long yusim ol lata, nogut ol i lukim sem bilong yu long dispela.