¶ BIKPELA, Yu bin amamas long hap graun bilong Yu. Yu bin bringim i kam bek ol kalabusman bilong Jekop.
Yu bin lusim sin nogut bilong ol manmeri bilong Yu. Yu bin karamapim olgeta sin bilong ol. Sela.
Yu bin tekewe olgeta belhat tru bilong Yu. Yu bin tanim Yu yet na lusim paia bilong belhat bilong Yu.
O God bilong kisim bek mipela, Yu mas tanim mipela. Na belhat bilong Yu i go long mipela, Yu mas mekim dispela i dai.
Bai Yu stap belhat long mipela oltaim oltaim? Bai Yu mekim belhat bilong Yu i go long olgeta lain i kamap bihain?
Bai Yu no kirapim mipela gen, bai ol manmeri bilong Yu i ken amamas tru long Yu?
O BIKPELA, Yu mas soim marimari bilong Yu long mipela. Na Yu mas givim kisim bek bilong Yu long mipela.
¶ Bai mi harim tok God BIKPELA bai autim. Long wanem bai Em i autim tok long bel isi long ol manmeri bilong En, na long ol seint bilong En. Tasol ol i no ken larim ol i tanim gen i go long kranki pasin.
Tru tumas kisim bek bilong Em i stap klostu long ol man i pret long Em, bai glori i ken stap long hap graun bilong yumi.
Marimari na tok tru i bin bung wantaim. Stretpela pasin na bel isi i bin givim kis wanpela long arapela.
Tok tru bai i sut i kam antap long dispela graun. Na stretpela pasin bai stap long heven na lukluk i go daun.
Yes, BIKPELA bai i givim dispela samting i gutpela. Na graun bilong mipela i givim kaikai bilong en.
Bai stretpela pasin i go pas long Em. Na bai dispela i putim yumi long rot bilong wokabaut bilong Em.