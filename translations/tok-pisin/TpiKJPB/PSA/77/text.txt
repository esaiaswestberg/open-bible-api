¶ Long nek bilong mi, mi bin singaut long God, yes long God, long nek bilong mi. Na Em i bin harim mi.
Long de bilong hevi bilong mi, mi bin painim Bikpela. Long nait sua bilong mi i bin kapsait na i no pinis. Tewel bilong mi i bin tok nogat long kisim bel isi.
Mi bin tingim gen God, na mi no gat bel isi. Bel bilong mi i kros na spirit bilong mi i laik i dai. Sela.
Yu no larim ai bilong mi i slip. Bel bilong mi i hevi tru, olsem na mi no inap toktok.
Mi bin tingim na skelim ol de bilong bipo na ol yia bilong ol taim bipo tru.
Mi tingim gen song bilong mi long nait. Mi poroman wantaim bel bilong mi yet. Na spirit bilong mi i wok strong long painim Em.
Ating Bikpela bai i rausim mi oltaim? Ating Em i no bai marimari moa?
Ating marimari bilong Em i go pinis olgeta inap oltaim oltaim? Ating promis bilong Em i bagarap inap oltaim oltaim?
Ating God i lusim tingting long soim marimari? Ating Em i belhat na i pasim ol bikpela marimari bilong En? Sela.
Na mi bin tok, Dispela em i sik bilong mi. Tasol bai mi tingim gen ol yia bilong han sut bilong man i Antap olgeta.
¶ Bai mi tingim gen ol wok bilong BIKPELA. Tru tumas bai mi tingim gen ol bikpela wok bilong Yu bilong bipo na i save winim tingting.
Bai mi tingting i stap long olgeta wok bilong Yu, na bai mi toktok long ol samting Yu mekim.
O God, rot bilong Yu i stap long ples holi. Husat i bikpela God olsem God bilong yumi?
Yu dispela God i save mekim ol bikpela wok i save winim tingting. Yu bin tokaut long strong bilong Yu namel long ol manmeri.
Long han bilong Yu, Yu bin baim bek ol manmeri bilong Yu, em ol pikinini man bilong Jekop na Josep. Sela.
Ol wara i bin lukim Yu, O God, ol wara i bin lukim Yu. Ol i bin stap pret. Ol ples daunbilo tru i bin kirap nogut tru.
Ol klaut i bin kapsaitim wara. Ol skai i bin salim nois i go. Ol spia bilong Yu i bin i go nabaut tu.
Nek bilong klaut bilong Yu i pairap i bin stap long heven. Ol lait bilong klaut i pairap i bin givim lait long dispela graun. Dispela graun i bin guria na i seksek.
Rot bilong Yu i stap long solwara. Na liklik rot bilong Yu i stap long ol bikpela wara. Na ol man i no save long ol lek mak bilong Yu.
Long han bilong Moses na Aron, Yu bin i go pas long ol manmeri bilong Yu, olsem man i go pas long lain sipsip.