¶ Planti taim ol i bin givim pen long mi, i stat long taim mi yangpela. Israel i ken i tok olsem nau.
Planti taim ol i bin givim pen long mi i stat long taim mi yangpela. Tasol ol i no bin winim mi.
Ol man i save brukim graun ol i bin brukim graun antap long baksait bilong mi. Ol i bin mekim ol baret i kamap longpela.
BIKPELA em i stretpela. Em i bin katim na brukim ol baklain bilong ol man i nogut tru.
¶ Ol man i no laikim tru Saion, tingting bilong ol i ken paul na ol i ken tanim i go bek.
Larim ol i stap olsem gras antap long ol rup bilong ol haus, em i no kamap bikpela yet na i drai pinis.
Man i save katim gras em i no save pulapim han bilong en long dispela. Na tu man i save pasim ol mekpas em i no save pulapim bros bilong en.
Na tu ol man i go pas, ol i no save tok olsem, Blesing bilong BIKPELA i ken stap long yu. Mipela i blesim yu long nem bilong BIKPELA.