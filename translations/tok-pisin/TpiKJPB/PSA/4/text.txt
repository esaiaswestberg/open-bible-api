¶ O God bilong stretpela pasin bilong mi, taim mi singaut, Yu mas harim mi. Taim mi karim hevi, Yu givim spes long mi. Sori long mi na harim prea bilong mi.
O yupela pikinini man bilong ol man, inap long hamas taim yupela i laik tanim glori bilong mi i kamap sem? Inap long hamas taim bai yupela i laikim tumas samting nating na wok long painim tok giaman? Sela.
Tasol yupela i ken save olsem. BIKPELA i bin makim bilong Em yet man i bihainim pasin bilong God. Taim mi singaut long Em, BIKPELA bai i harim.
Yupela i mas pret, na yupela i no ken mekim sin. Taim yupela i stap long bet bilong yupela, yupela i mas toktok wantaim bel bilong yupela yet, na yupela mas i stap isi. Sela.
Yupela i mas ofaim ol ofa bilong stretpela pasin na putim bilip bilong yupela long BIKPELA.
¶ I gat planti man i save tok olsem, Husat bai i soim gutpela pasin long mipela? BIKPELA, Yu mas litimapim lait bilong pes bilong Yu antap long mipela.
Yu bin putim amamas insait long bel bilong mi, em i winim amamas bilong ol man taim wit samting bilong ol na wain bilong ol i kamap planti.
Bai mi bel isi na slipim bodi bilong mi, na bai mi slip i dai. Long wanem Yu, BIKPELA, Yu tasol mekim mi sindaun inap long mi stap gut.