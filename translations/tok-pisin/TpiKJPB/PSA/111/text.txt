¶ Yupela i mas litimapim nem bilong BIKPELA. Long olgeta hap bilong bel bilong mi bai mi litimapim nem bilong BIKPELA long bung bilong ol stretpela manmeri, na namel long bung bilong ol manmeri.
Ol wok bilong BIKPELA i bikpela. Ol man i amamas long ol, ol i wok long painim ol.
Wok bilong Em i gat ona na glori. Na stretpela pasin bilong En i stap oltaim oltaim.
Em i bin wokim ol wok bilong Em i winim tingting, bai ol man i ken holim tingting long ol. BIKPELA i save soim marimari na Em i pulap long sori tru.
Em i bin givim kaikai long ol man i pret long Em. Oltaim bai Em i tingting long kontrak bilong En.
¶ Em i bin soim pawa bilong ol wok bilong En long ol manmeri bilong En, bai Em i ken givim ol samting bilong ol haiden long ol.
Ol wok bilong han bilong Em ol i stap tru na stretpela kot. Olgeta strongpela tok bilong Em i stap strong.
Ol i sanap strong oltaim oltaim, na Em i wokim ol long tok tru na pasin i stretpela.
Em i bin salim pasin bilong baim bek i go long ol manmeri bilong Em. Em i bin givim strongpela tok long kontrak bilong En inap oltaim oltaim. Nem bilong Em i holi na samting bilong pret long en.
Pret long BIKPELA em i stat bilong save tru. Olgeta man i bihainim ol strongpela tok bilong Em, ol i gat gutpela save. Pasin bilong litimapim nem bilong Em i stap oltaim oltaim.