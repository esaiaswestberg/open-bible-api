¶ O bung bilong ol manmeri, ating i tru yupela i mekim stretpela tok, a? O yupela pikinini man bilong ol man, ating yupela i skelim stret olsem gutpela jas, a?
Yes, long bel yupela i mekim pasin i nogut tru. Yupela i skelim pasin bilong ol han bilong yupela long bagarapim samting long dispela graun.
Ol man i nogut tru ol i paul taim ol i lusim bel bilong mama. Ol i lusim rot taim mama i karim ol, na ol i mekim ol tok giaman.
Gip bilong ol i olsem gip bilong snek. Ol i olsem iapas snek bilong kunai i pasim ia bilong em.
Bai em i no harim nek bilong ol man i mekim musik long en, maski ol i mekim musik wantaim gutpela save tru.
¶ O God, Yu mas brukim ol tit bilong ol long maus bilong ol. O BIKPELA, Yu mas rausim ol bikpela tit bilong ol yangpela laion.
Ol i ken i go pinis olsem ol wara i save ran i go olgeta taim. Taim em i taitim banara bilong en bilong sutim ol spia bilong em, ol i ken kamap olsem samting man i bin katim long planti hap.
Olsem demdem i kamap olsem wara, olsem tasol, larim olgeta wan wan bilong ol i go pinis. Ol i ken i go pinis olsem pikinini, em meri i karim na i no taim bilong karim, bai ol i no ken lukim san.
Ol sospen bilong yupela i no pilim ol nil bilong diwai yet, na bai Em i karim ol i go olsem raunwin i karim samting i go. Bai Em i mekim taim ol i stap laip, na long belhat tru bilong En.
Stretpela man bai i amamas tru taim em i lukim God i bekim pe nogut. Bai em i wasim ol lek bilong en long blut bilong man i nogut tru.
Olsem na man bai i tok, Tru pe i stap bilong stretpela man. Tru Em i wanpela God na Em i stap jas long dispela graun.