¶ Olsem na, nau putim ia gut, O Isrel, long ol strongpela tok na long ol pe bilong kot mi skulim yupela long ol, bilong yupela i ken bihainim ol, bai yupela i ken i stap laip, na go insait na kisim dispela graun. God BIKPELA bilong ol papa bilong yupela i givim dispela long yupela.
Yupela i no ken bungim tok i go long dispela tok mi givim yupela strongpela tok long em. Na tu yupela i no ken rausim wanpela tok long dispela, bai yupela i ken bihainim ol strongpela tok bilong God BIKPELA bilong yupela na mi givim yupela strongpela tok long em.
Ol ai bilong yupela i bin lukim wanem samting BIKPELA i mekim taim Beal-pior i kamap. Long wanem olgeta man i bihainim Beal-pior, God BIKPELA bilong yu i bin bagarapim ol olgeta long namel long yupela.
Tasol yupela husat i pas wantaim BIKPELA, em God bilong yupela, olgeta wan wan bilong yupela i stap laip dispela de.
Harim, mi bin skulim yupela long ol strongpela tok na long ol pe bilong kot, olsem God BIKPELA bilong mi i givim strongpela tok long mi, bai yupela i ken mekim olsem long graun yupela i go long em long kisim dispela.
Olsem na bihainim na mekim ol, long wanem dispela em i save tru na gutpela save bilong yupela long ol ai bilong ol kantri, husat bai harim olgeta bilong ol dispela strongpela tok, na tok, Tru tumas dispela kantri i gat namba em i manmeri i gat save tru na gutpela save.
Long wanem, wanem kantri i gat namba olsem, ol i gat God i stap klostu tru long ol olsem God BIKPELA bilong yumi i stap long olgeta samting yumi singaut long Em long mekim?
Na wanem kantri i gat namba olsem, ol i gat ol strongpela tok na ol tok long pe bilong kot i stretpela tru, olsem olgeta hap bilong dispela lo mi putim dispela long pes bilong yupela tude?
Tasol yu mas lukaut long yu yet, na lukautim gut sol bilong yu, nogut yu lusim tingting long ol samting tupela ai bilong yu i bin lukim, na nogut ol i lusim bel bilong yu olgeta de bilong laip bilong yu. Tasol yu mas skulim ol pikinini man na ol tumbuna pikinini man long ol.
Tokaut klia long dispela de yu bin sanap long pes bilong God BIKPELA bilong yu long Horep, em taim BIKPELA i tok long mi olsem, Bungim ol manmeri wantaim long Mi, na bai Mi mekim ol i harim ol tok bilong Mi, bai ol i ken pret long Mi olgeta de ol i stap laip long dispela graun, na bai ol i ken skulim ol pikinini bilong ol.
Na yupela i kam klostu na sanap long as bilong maunten. Na maunten i kuk long paia i go inap long namel long heven, na dispela i stap wantaim tudak, na ol klaut, na bikpela tudak.
Na BIKPELA i tok long yupela long namel long dispela paia. Yupela i bin harim nek bilong ol tok, tasol yupela i no lukim wanpela i stap, yupela i harim wanpela nek tasol.
Na Em i tokaut long yupela long kontrak bilong Em, Em i bin givim strongpela tok long yupela long mekim, em dispela tenpela lo. Na Em i raitim ol long tupela stretpela hap ston.
Na long dispela taim BIKPELA i givim strongpela tok long mi, long skulim yupela long ol strongpela tok na long ol pe bilong kot, bai yupela i ken bihainim ol long dispela hap graun yupela i go hapsait long kisim dispela.
Olsem na yupela i mas lukaut gut long yupela yet, long wanem yupela i no bin lukim wanpela kain samting long dispela de BIKPELA i tok long yupela long Horep long tok i kamaut long namel long paia.
Nogut yupela i mekim yupela yet i sting, na yupela i mekim wanpela piksa long wanpela samting na yupela i bin wokim dispela i luk olsem man o meri,
O luk olsem wanpela animal i stap long dispela graun, o i luk olsem wanpela pisin i flai long win,
O i luk olsem wanpela samting i wokabaut long bel long graun, o i luk olsem wanpela pis i stap long ol wara i daunbilo long dispela graun.
Na nogut yu litimapim ol ai bilong yu i go long heven, na taim yu lukim san na mun na ol sta, em olgeta bikpela lain bilong heven, ol bai kirapim yu long lotu long ol na mekim wok bilong litimapim ol. Em ol God BIKPELA bilong yu i bin makim long i go long olgeta kantri i stap aninit long olgeta hap bilong heven.
Tasol BIKPELA i bin kisim yupela na bringim yupela i kamaut long aven ain, em ausait long Isip, long i stap wanpela pipel i go long Em bilong kisim ol samting long papa, olsem yupela i stap dispela de.
Na tu BIKPELA i belhat long mi long pasin yupela i mekim, na Em i tok tru antap long mi no ken go hapsait long Jordan. Na mi no ken i go insait long dispela gutpela graun God BIKPELA bilong yu i bin givim yu olsem samting papa i laik givim pikinini bilong em.
Tasol mi mas i dai pinis long dispela graun. Mi no ken i go hapsait long Jordan, tasol yupela bai go hapsait na kisim dispela gutpela graun.
Lukaut long yupela yet, nogut yupela i lusim tingting long kontrak bilong God BIKPELA bilong yupela. Em i bin mekim dispela wantaim yupela. Na yupela i wokim wanpela piksa long god giaman, o samting i luk olsem wanpela samting God BIKPELA bilong yu i bin tambuim yu long wokim.
Long wanem God BIKPELA bilong yu em i wanpela paia i kukim olgeta, yes Em i wanpela God i jeles.
Taim yu kamap papa bilong ol pikinini na ol tumbuna pikinini na yu bin sindaun longpela taim long dispela hap graun, na yu bai paulim yupela yet na wokim wanpela piksa long god giaman, o samting i luk olsem wanpela samting, na mekim pasin i nogut long ai bilong God BIKPELA bilong yu, long kirapim Em long belhat,
Orait mi singaut long heven na dispela graun long i stap witnes bilong kotim yupela long dispela de. Long yupela olgeta bai bagarap kwiktaim long lusim dispela hap graun yupela i laik go hapsait long Jordan long kisim dispela. Yupela i no inap mekim ol de yupela i stap long dispela graun i kamap planti, tasol yupela bai kisim bagarap olgeta.
Na BIKPELA bai tromoim nabaut yupela namel long ol kantri. Na yupela bai stap liklik lain namel long ol haiden long wanem hap BIKPELA i stiaim yupela.
Na long dispela hap graun yupela bai bihainim ol god, em wok bilong ol han bilong ol man long diwai na ston. Ol i no inap lukluk o harim o kaikai o smelim.
Tasol sapos long dispela hap yu wok long painim God BIKPELA bilong yu, yu bai painim pinis Em sapos yu wok long painim Em long bel olgeta bilong yu na long sol olgeta bilong yu.
Taim yu stap long bikpela hevi na dispela olgeta samting i kamap long yu, yes long ol de i kamap bihain, sapos yu tanim yu yet i go long God BIKPELA bilong yu na bihainim nek bilong Em,
(Long wanem, BIKPELA, God bilong yu, em i God i pulap long sori,) Em i no lusim yu o bagarapim yu o lusim tingting long kontrak bilong ol papa bilong yu, Em i bin tok tru antap long ol long dispela.
Long wanem mekim askim nau long ol de i bin kamap pastaim, ol i bin kamap pastaim long yu i go inap long dispela de God i wokim man long dispela graun, na mekim askim long wanpela sait long heven i go long hapsait long wanpela kain samting i bin kamap i olsem dispela bikpela samting i stap, o wanpela i bin harim stori olsem dispela?
Em i gat wanpela taim wanpela lain manmeri i bin harim nek bilong God i tokaut namel long paia olsem yu bin harim na ol i stap laip?
O God bin wok long i go na kisim i kam long Em wanpela kantri i stap namel long narapela kantri long ol traim na long ol bikpela mak na long ol samting i winim tingting na long woa na long han i strongpela tru na long han Em i taitim i kam na long ol bikpela samting i pretim man olsem long olgeta samting God BIKPELA bilong yupela i bin mekim long Isip long ol ai bilong yupela?
God i bin soim dispela long yu, bai yu ken save long BIKPELA Em i stap God, na i no gat narapela i olsem Em.
Em i mekim yu harim nek bilong Em i kam long heven, bai Em i ken skulim yu. Na long dispela graun Em i soim yu bikpela paia bilong Em. Na yu harim tok bilong Em i kamaut long namel long paia.
Na Em i laikim ol papa bilong yu, olsem na Em i makim ol pikinini bilong ol i kamap bihain long ol. Na long ai bilong Em, Em i bringim yu i kamaut long Isip long strongpela pawa bilong Em.
Em long rausim ol kantri i stap long pes bilong yu , na ol i bikpela moa na strongpela moa long yu. Long Em i ken bringim yu i kam insait long givim yu ol graun bilong ol long i stap wanpela samting papa i laik givim pikinini olsem em i stap dispela de.
Olsem na yu mas save na tingim dispela long bel bilong yu dispela de, long BIKPELA Em i stap God long heven antap na long dispela graun i stap daunbilo, na i no gat narapela i stap.
Olsem na yu mas bihainim ol strongpela tok bilong Em i stap long buk na ol strongpela tok bilong Em, mi givim strongpela tok long yu long ol tude, bai yu na ol pikinini bilong yu i kamap bihain long yu, yupela i ken i stap gut. Na yu ken mekim ol de yu stap long dispela graun i kamap planti moa. Em graun God BIKPELA bilong yu i givim long yu oltaim oltaim.
¶ Long dispela taim Moses i makim tripela biktaun long dispela arere bilong Jordan i stap long hap sankamap,
Long wanpela i kilim i dai narapela i ken ranawe long dispela, em wanpela husat i kilim i dai wanpela i stap klostu long em, tasol em i no gat laik long bagarapim em na em i no birua long em pastaim, na em i ken ranawe long wanpela bilong ol dispela biktaun. Bai em i ken i stap laip.
Nem bilong ol dispela biktaun i olsem, Beser i stap long ples i no gat man, long hap graun i no gat diwai na i no gat maunten na em i bilong ol lain bilong Ruben. Na Ramot i stap long Gileat, na i bilong ol lain bilong Gat. Na Golan i stap long Basan, na i bilong ol lain bilong Manasa.
Na dispela em i lo Moses i putim long ai bilong ol pikinini bilong Isrel.
Ol dispela em ol testimoni, na ol strongpela tok i stap long buk na ol tok bilong God long pe bilong kot, Moses i tokim ol pikinini bilong Isrel long ol bihain long ol i kam ausait long Isip.
Em long dispela sait long riva Jordan long ples daun i stap klostu long Bet-pior, long graun bilong Saihon, king bilong ol Amor, na em i stap long Hesbon, na Moses na ol pikinini bilong Isrel i paitim em bihain long ol i lusim Isip na kamaut.
Na ol i kisim ol graun bilong em, na ol graun bilong Ok, king bilong Basan, tupela i ol king bilong ol Amor na ol i stap long dispela sait long riva Jordan, em long hap sankamap.
Dispela graun i lusim Aroa i stap long arere bilong riva Arnon na i go long maunten Sion, dispela em i maunten Herman,
Na olgeta hap graun i stap long dispela ples i no gat diwai na i no gat maunten i stap long dispela sait long riva Jordan i go long hap sankamap i go inap long solwara bilong dispela graun i no gat diwai na i no gat maunten na i stap daunbilo long ol hul wara i kamaut bilong Pisga.