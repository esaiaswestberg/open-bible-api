¶ Ol i raitim sin bilong Juda wantaim wanpela ingpen ain, na wantaim sap bilong wanpela daimon. Ol i raitim wantaim tul antap long tebol bilong bel bilong ol, na antap long ol kom bilong ol alta bilong yupela,
Taim ol pikinini bilong ol i holim tingting long ol alta bilong ol na ol lain diwai bilong ol klostu long ol grinpela diwai antap long ol liklik maunten.
O maunten bilong Mi long ples kunai, Mi bai givim ol kago bilong yu na olgeta samting i dia tru bilong yu olsem kago bilong pait, na ol ples antap bilong yu long sin, long olgeta hap arere bilong yu.
Na yu, yes yu yet, bai i no inap stap yet long ples bilong yu, dispela Mi givim yu. Na Mi bai mekim yu long stap aninit ol birua bilong yu long dispela hap yu no save long en. Long wanem, yupela i bin kirapim wanpela paia long belhat bilong Mi, dispela bai kuk oltaim oltaim.
¶ BIKPELA i tok olsem, Tok nogut i stap long man husat i putim bilip long man, na mekim samting bilong bodi i kamap han bilong em, na husat bel bilong em i lusim BIKPELA.
Long wanem, em bai stap olsem hit long ples i no gat man, na em bai i no inap lukim taim gutpela samting i kam. Tasol em bai stap long ol ples i drai olgeta long ples i no gat man, insait long wanpela hap i sol na i no gat man i stap.
Blesing i stap long man husat i putim bilip long BIKPELA, na husat hop bilong em i stap long BIKPELA.
Long wanem, em bai stap olsem wanpela diwai ol i planim klostu long ol wara, na husat i opim ol rop daunbilo bilong em i go klostu long riva, na em bai i no inap lukim taim hat i kam, tasol lip bilong em bai stap grinpela. Na em bai i no inap wari long yia bilong taim drai, na tu em bai i no inap lusim pasin bilong putim kaikai.
Bel i pulap long pasin giaman antap moa long olgeta samting, na nogut olgeta. Husat i ken save long en?
Mi BIKPELA i painimaut tru long bel, Mi traim stia bilong bel, yes, bilong givim long olgeta wan wan man bilong bihainim ol pasin bilong em, na bilong bihainim kaikai bilong ol wok bilong em.
Olsem patrij i sindaun long ol kiau, na i no kamapim pikinini long ol, olsem tasol em husat i kisim mani samting, na i no long stretpela rot, em bai lusim ol long namel bilong ol de bilong em, na long pinis bilong em em bai stap wanpela krankiman.
¶ Wanpela sia king antap i gat glori long stat bilong en i kam em i ples bilong rum holi bilong mipela.
O BIKPELA, hop bilong Isrel, olgeta husat i givim baksait long Yu bai gat sem, na ol husat i lusim mi bai ol i raitim nem bilong ol long dispela graun, bilong wanem, ol i bin givim baksait long BIKPELA, ai bilong ol wara i sut i stap laip.
Oraitim mi, O BIKPELA, na mi bai stap orait. Kisim bek mi, na mi bai stap man Yu kisim bek pinis. Long wanem, Yu stap biknem bilong mi.
Lukim, ol i tokim mi, Tok bilong BIKPELA i stap we? Larim dispela i kam nau.
Long sait bilong mi, mi no bin hariap long lusim wok pasta bilong bihainim Yu. Na tu mi no gat laik long dispela de i pulap long sori. Yu save. Dispela samting i kam ausait long ol lip bilong maus bilong mi em i stretpela long ai bilong Yu.
No ken stap wanpela samting bilong pretim mi nogut tru. Yu stap hop bilong mi long de bilong samting nogut.
Larim ol i ken paul tru husat i givim hevi long mi, tasol no ken larim mi paul tru. Larim ol wari planti, tasol no ken larim mi wari planti. Bringim dispela de bilong samting nogut antap long ol, na bagarapim ol olgeta wantaim bagarap olgeta i dabol.
¶ BIKPELA i tok olsem long mi, Go na sanap long dua bilong banis bilong ol pikinini bilong ol manmeri, we ol king bilong Juda i kam insait long en, na long dispela ol i go ausait long en, na long olgeta dua bilong banis bilong Jerusalem.
Na tokim ol, Yupela harim tok bilong BIKPELA, yupela ol king bilong Juda, na olgeta Juda, na olgeta man i stap long Jerusalem, husat i kam insait long ol dispela dua bilong banis.
BIKPELA i tok olsem, Was gut long yupela yet, na yupela i no ken karim wanpela hevi samting long de sabat, o bringim dispela i kam insait long ol dua bilong banis bilong Jerusalem.
Na tu yupela i no ken karim wanpela hevi samting ausait long ol haus bilong yupela long de sabat, na tu yupela i no ken mekim sampela wok, tasol yupela mas mekim de sabat i kamap holi olgeta, olsem Mi tok strong long ol tumbuna papa bilong yupela.
Tasol ol i no bihainim, na tu ol i no lindaunim ia bilong ol, tasol ol i mekim nek bilong ol strong, inap long ol i no ken harim, o kisim skul.
Na em bai kamap olsem, sapos yupela i strong long harim Mi, BIKPELA i tok, inap long yupela i no bringim wanpela hevi samting i kam namel long ol dua bilong banis bilong dispela biktaun long de sabat, tasol yupela mekim de sabat i kamap holi olgeta, inap long yupela i no mekim sampela wok long en,
Orait ol king na ol hetman i sindaun antap long sia king bilong Devit bai go insait long ol dua bilong banis bilong dispela biktaun. Ol bai ran insait long ol karis na antap long ol hos, ol, na ol hetman bilong ol, ol man bilong Juda, na ol man i stap long Jerusalem. Na dispela biktaun bai stap yet oltaim oltaim.
Na ol bai lusim ol biktaun bilong Juda, na ol ples nabaut long Jerusalem na kam, na ol bai lusim hap bilong Benjamin, na ples stret, na ol maunten, na hap saut, taim ol i bringim ol ofa i kuk olgeta, na ol sakrifais, na ol ofa bilong kaikai, na insens, na bringim ol sakrifais bilong litimapim God, i kam long haus bilong BIKPELA.
Tasol sapos yupela i no laik harim long Mi long mekim de sabat i kamap holi olgeta, na long yupela i no ken karim wanpela hevi samting, yes, long kam insait long ol dua bilong banis bilong Jerusalem long de sabat, orait bai Mi kirapim wanpela paia long ol dua bilong banis bilong en, na dispela bai kaikai olgeta ol haus king bilong Jerusalem, na dispela bai i no inap dai.