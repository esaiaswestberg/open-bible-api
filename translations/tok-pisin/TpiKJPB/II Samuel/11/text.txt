¶ Na em i kamap olsem, bihain long taim yia i pinis, long taim ol king i save go ausait long pait, long Devit i salim Joap, na ol wokboi bilong em wantaim em, na olgeta Isrel. Na ol i bagarapim olgeta ol pikinini bilong Amon, na pasim Raba. Tasol Devit i stap yet long Jerusalem.
Na em i kamap olsem long wanpela apinun tru, long Devit i kirap na lusim bet bilong em, na wokabaut antap long rup bilong haus bilong king. Na long rup em i lukim wanpela meri i wasim em yet. Na dispela meri i naispela tru long lukluk long em.
Na Devit i salim tok na askim long meri em i husat. Na wanpela i tok, Ating i yes long dispela em i Bat-siba, pikinini meri bilong Eliam, meri bilong man Hit Yuraia?
Na Devit i salim ol mausman, na kisim em. Na meri i kam insait long em, na em i slip wantaim em. Long wanem, meri i kamap klin pinis long pasin doti bilong em. Na em i go bek long haus bilong em.
Na dispela meri i kisim bel, na salim tok na tokim Devit, na tok, Mi gat bel.
¶ Na Devit i salim tok long Joap, i spik, Salim man Hit Yuraia long mi. Na Joap i salim Yuraia long Devit.
Na taim Yuraia i kam long em, Devit i askim strong long em long Joap i stap olsem wanem, na ol lain i stap olsem wanem, na bikpela pait i kamap gutpela o nogat olsem wanem.
Na Devit i tokim Yuraia, Go daun long haus bilong yu, na wasim tupela fut bilong yu. Na Yuraia i lusim haus bilong king, na wanpela hap skel kaikai, i kam long king, i bihainim em.
Tasol Yuraia i slip long dua bilong haus bilong king wantaim olgeta wokboi bilong bikman bilong em, na em i no go daun long haus bilong em.
Na taim ol i bin tokim Devit, i spik, Yuraia i no go daun long haus bilong em, Devit i tokim Yuraia, Ating i yes long yu kam long wokabaut bilong yu? Bilong wanem nau yu no bin go daun long haus bilong yu?
Na Yuraia i tokim Devit, Bokis kontrak, na Isrel, na Juda, i stap long ol haus sel. Na bikman bilong mi Joap, na ol wokboi bilong bikman bilong mi, i wokim kem long ol ples kunai i op. Ating nau bai mi go long haus bilong mi, long kaikai na long dring, na long slip wantaim meri bilong mi? Olsem yu stap laip, na olsem tewel bilong yu i stap laip, bai mi no inap mekim dispela samting.
Na Devit i tokim Yuraia, Stap yet hia tude tu, na tumora mi bai larim yu lusim dispela hap. Olsem tasol Yuraia i stap long Jerusalem long dispela de, na long de bihain.
Na taim Devit i bin singautim em, em i bin kaikai na dring long ai bilong em. Na em i mekim em i spak. Na long apinun tru em i go ausait long slip long bet bilong em wantaim ol wokboi bilong bikman bilong em, tasol em i no go daun long haus bilong em.
¶ Na em i kamap olsem long moning, long Devit i raitim wanpela pas long Joap, na salim dispela long han bilong Yuraia.
Na em i raitim insait long pas, i spik, Yupela putim Yuraia i go pas long ples we pait i hat moa yet, na yupela surik bek i lusim em, inap long ol i ken paitim em, na em i ken dai.
Na em i kamap olsem, taim Joap i lukluk gut long dispela biktaun, long em i makim Yuraia bilong go long wanpela ples we em i save long ol strongpela man bilong pait i stap.
Na ol man bilong dispela biktaun i kam ausait, na pait wantaim Joap. Na i gat sampela i pundaun bilong ol lain bilong ol wokboi bilong Devit. Na man Hit Yuraia i dai pinis tu.
Nau Joap i salim tok na tokim Devit long olgeta samting long sait bilong dispela bikpela pait.
Na em i givim tok long mausman, i spik, Taim yu bin wokim wanpela pinis bilong tokim king long olgeta dispela samting bilong bikpela pait,
Na sapos em i olsem long belhat tru bilong king i kirap, na em i tokim yu, Olsem wanem na yupela i go klostu olsem long dispela biktaun taim yupela i bin pait? Ating i yes long yupela i save long ol bai sutim spia i kam long banis?
Husat i paitim Abimelek, pikinini man bilong Jerubeset? Ating i yes long wanpela meri i tromoi wanpela hap ston bilong krungutim wit antap long em long banis, inap long em i dai pinis long Tebes? Bilong wanem yupela i go klostu long banis? Orait yu bai tok, Wokboi bilong yu man Hit Yuraia i dai pinis tu.
Olsem tasol mausman i go, na kamap long Devit na soim em olgeta dispela samting Joap i bin salim em long tokim em.
Na mausman i tokim Devit, Tru tumas, ol man i winim pait i birua long mipela, na kam ausait long mipela long ples kunai, na mipela i go antap long ol, yes, inap long ai bilong dua bilong banis.
Na ol man bilong sutim banara i sutim long antap bilong banis, antap long ol wokboi bilong yu. Na sampela bilong ol wokboi bilong king i dai pinis, na wokboi bilong yu man Hit Yuraia i dai pinis tu.
Nau Devit i tokim mausman, Yu bai tokim Joap olsem, No ken larim dispela samting i bagarapim amamas bilong yu, long wanem, bainat i save kaikai olgeta, wanpela wankain olsem narapela. Yu mekim pait bilong yu i strong moa i birua long dispela biktaun na winim dispela. Na yu strongim bel bilong em.
Na taim meri bilong Yuraia i harim long man bilong em Yuraia i dai pinis, em i soim sori long man bilong em.
Na taim taim bilong soim sori i pinis, Devit i salim tok na kisim em i kam long haus bilong em, na em i kamap meri bilong em, na karim wanpela pikinini man long em. Tasol dispela samting Devit i bin mekim i bagarapim amamas bilong BIKPELA.