¶ Harim, BIKPELA i mekim dispela graun i no gat man na i bagarap olgeta. Na Em i tanim dispela inap long as bilong em i kamap antap na brukim nabaut ol manmeri i bin stap long em.
Na em bai stap olsem, olsem long ol manmeri, olsem tasol long pris; olsem long wokboi, olsem tasol long bosman bilong em; olsem long wokmeri, olsem tasol long meri i bosim em; olsem long man i baim, olsem tasol long man i salim; olsem long man i givim dinau long narapela, olsem tasol long man i kisim dinau; olsem long man i givim profit mani long bekim dinau, olsem tasol long man i kisim profit mani bilong bekim dinau.
Dispela hap graun bai stap nating olgeta na ol bai kisim olgeta kago. Long wanem BIKPELA i bin mekim dispela toktok.
Dispela graun i pilim sori na hap i dai, ol manmeri bilong dispela graun i no gat strong na ol i hap i dai. Ol bikhet manmeri i bilong dispela graun i no gat strong.
Ol manmeri bilong dispela graun i mekim dispela graun i kamap doti, long wanem ol i bin kalapim ol lo, na ol i bin senisim wanem samting Mi bin makim, na ol i bin brukim kontrak i stap oltaim oltaim.
Olsem na dispela pasin bilong stap aninit long kot i bin bagarapim dispela graun. Na ol manmeri i stap long em i stap long bagarap. Olsem na paia i kukim ol manmeri bilong dispela graun na liklik lain man i stap yet.
Ol nupela wara bilong diwai wain i krai sori na diwai wain i no gat strong. Na olgeta manmeri i gat bel i laik amamas ol i soim wari.
Nois bilong amamas bilong ol tamborin i pinis. Na nois bilong ol manmeri i amamas tru em i pinis. Na amamas tru bilong harp em i pinis.
Bai ol i no dringim wain na singim song wantaim. Strongpela spak bai pait long ol husat i dringim dispela.
Dispela biktaun bilong longlong nabaut em i bruk daun. Olgeta wan wan haus i pas, bai i no gat wanpela man i ken kam insait.
Ol i singaut long kisim wain long ol rot. Olgeta amamas tru i laik pinis na ol amamas bilong dispela hap graun i bin ranawe.
Bagarap i stap yet long dispela biktaun, na dua bilong banis i bin kisim bagarap.
¶ Taim dispela bai kamap olsem namel long ol manmeri i stap long dispela hap graun, em bai stap olsem taim ol i mekim wanpela diwai oliv i seksek na olsem taim ol i kisim liklik las pikinini bilong diwai wain i kamap bihain long ol i kisim bikpela hap bilong pikinini bilong diwai wain.
Ol bai apim nek bilong ol. Ol bai sing long givim biknem long BIKPELA. Ol bai singaut long bikmaus i kam long solwara.
Olsem na yupela mas givim glori long BIKPELA long ol paia, yes long nem bilong BIKPELA na God bilong Isrel long ol ailan bilong solwara.
¶ Yumi bin harim ol song i kam long las hap bilong dispela graun. Yes, o l i givim glori long ol stretpela manmeri. Tasol mi bin tok, Mi stap bun nating, mi stap bun nating, mi mas lukaut! Lain bilong giamanim ol arapela, yes lain bilong giamanim ol arapela i bin mekim planti pasin bilong giamanim ol arapela.
Pasin bilong pret na bikpela hul i pasim man, na umben i stap long yu, O yu husat i stap long dispela graun.
Na em bai kamap olsem, man i ranawe long nois bilong pret, em bai pundaun long bikpela hul i pasim man. Na man i lusim dispela bikpela hul i pasim man, umben bai kisim em. Long wanem ol windo bilong antap tru i op, na ol as ston bilong dispela graun i seksek.
Dispela graun i bruk daun olgeta. Dispela graun i bagarap olgeta. Dispela graun i seksek planti tumas.
Dispela graun bai go nabaut nabaut olsem wanpela spakman. Na em bai lusim hap bilong em olsem wanpela liklik haus. Na pasin bilong dispela bilong kalapim lo bai stap hevi long em. Na em bai pundaun na em i no inap kirap gen.
Na long dispela de em bai kamap olsem, BIKPELA bai mekim save long bikpela lain bilong lain bilong antap tru i stap antap tru, na long ol king bilong dispela graun i stap long dispela graun.
Na Em bai bungim ol olsem ol i bungim ol kalabusman long bikpela hul bilong pasim man. Na Em bai pasim ol long kalabus na bihain long planti de Em bai kam lukim ol.
Long dispela taim mun bai kamap retpela, na san bai kisim sem taim BIKPELA bilong bikpela ami bai bosim kingdom long bikpela glori long maunten Saion, na long Jerusalem, na long pes bilong ol lain bilong Em bilong bipo tru.