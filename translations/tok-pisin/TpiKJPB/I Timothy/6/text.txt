¶ Larim hamas wokboi i stap aninit long yok kaunim ol bosman bilong ol olsem ol i gat namba inap long olgeta ona, inap long ol man i no inap tok bilas long nem bilong God na skul bilong em.
Na ol husat i gat ol bosman i bilip, larim ol i no ken tingim ol olsem ol i samting nating, bilong wanem, ol i ol brata. Tasol mobeta wokim wok long ol, bilong wanem, ol i ol man yu inap bilip long ol na ol man i stap klostu tru long bel, ol man i kisim hap bilong dispela helpim. Ol dispela samting skulim na toktok bilong strongim bel.
Sapos wanpela man i no skulim olsem, na i no tok yes long ol gutpela toktok, yes, ol toktok bilong Bikpela bilong yumi Jisas Kraist, na long dispela skul bilong Baibel i bilong bihainim pasin bilong bihainim God,
Em i bikhet, taim em i no save wanpela samting, tasol em i gat longlong laik long sait bilong ol askim na ol pait long ol toktok, we mangal tingting i kamap long en, pait, ol toktok bilong daunim tru, ol tingting nating nogut long ol arapela,
Ol paul tok pait bilong ol man bilong ol bagarap tingting, na i no gat tok tru olgeta, taim ol i tingting nating olsem pasin bilong winim em i pasin bilong bihainim God. Long kain man surikim yu yet i stap longwe.
¶ Tasol pasin bilong bihainim God wantaim pasin bilong tok em inap, em i bikpela win samting.
Long wanem, yumi no bin bringim wanpela samting i kam long dispela graun, na em i klia tru long yumi no inap karim wanpela samting i go ausait.
Na taim yumi gat kaikai na klos yumi mas tok long dispela em inap.
Tasol ol husat i gat laik long kamap maniman bai pundaun insait long traim na trap, na insait long planti aigris i kranki na i bilong bagarapim samting, dispela i karamapim ol man olgeta insait long bagarap olgeta na bagarap olgeta long hel.
Long wanem, pasin bilong laikim tru mani em i as bilong olgeta pasin nogut. Dispela, taim sampela i bihainim bilong mangalim, ol i bin lusim rot bilong bilip tru, na sutim ol yet namel olgeta wantaim planti bel hevi.
Tasol yu, O man bilong God, ranawe long ol dispela samting. Na ran bihainim stretpela pasin, pasin bilong bihainim God, bilip tru, laikim tru, pasin bilong sanap strong long traim, pasin bilong stap isi.
Paitim dispela gutpela pait bilong bilip tru, holimpas long laip i stap gut oltaim oltaim, we God i singautim yu tu long en, na yu bin tokaut long wanpela gutpela tokaut bilong bilip long ai bilong planti witnes.
¶ Mi givim wok long yu long ai bilong God, husat i givim laip long olgeta samting, na long ai bilong Jisas Kraist, husat long ai bilong Pailat i bin givim witnes long wanpela gutpela tokaut bilong bilip,
Inap long yu holimpas dispela tok strong long pasin i no gat mak, i no gat rot long man i ken hatim, inap long Bikpela bilong yumi Jisas Kraist i kamap ples klia,
Husat long ol taim bilong em em bai soim, husat em dispela wanpela King tasol i gat blesing, King bilong ol king, na Bikpela bilong ol bikpela,
Husat tasol i gat pasin bilong i no ken dai, taim em i stap long dispela lait i no gat man i ken kam klostu long en, husat i no gat man i bin lukim, o ken lukim, long husat ona na pawa i stap oltaim oltaim. Amen.
Givim tok long ol husat i maniman long dispela graun, long ol i no ken stap bikhet long tingting, o putim bilip long ol mani samting strong bilong ol i no klia tru, tasol long God i stap laip, husat i givim yumi planti moa olgeta gutpela samting long amamas long ol,
Inap long ol i mekim gutpela pasin, inap long ol i stap ol maniman long sait bilong gutpela wok, redi long tilim long arapela, taim ol i gat laik long givim samting bilong helpim,
Taim ol i putim i stap long bakstua bilong ol yet wanpela gutpela as ston i redi long dispela taim long kamap bihain, inap long ol i ken holimpas long laip i stap gut oltaim oltaim.
O Timoti, holimpas dispela samting God i putim long han bilong yu long lukautim, na surik long ol toktok nating i no holi, na ol tok birua bilong saiens ol i giaman olsem na kolim,
Dispela, taim sampela i tokaut long bilip long en, i bin lusim rot long sait bilong bilip tru. Marimari i stap wantaim yu. Amen.