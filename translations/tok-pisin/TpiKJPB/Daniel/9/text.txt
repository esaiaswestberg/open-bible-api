¶ Long namba wan yia bilong Darias, pikinini man bilong Ahasuerus, em bilong lain bilong ol Mida, na em i kamap king bilong ol hap bilong ol Kaldia,
Insait long namba wan yia bilong em i bosim kingdom, mi Danyel i kisim save long ol buk long namba bilong ol yia, long tok bilong BIKPELA i bin kam long Jeremaia dispela profet. Mi klia long Em bai inapim seventi yia long ol bagarap bilong Jerusalem.
Na mi putim pes bilong mi i go long God Bikpela, long painim Em long beten na autim ol askim wantaim pasin bilong tambuim kaikai, na putim klos bilong soim sori, na sindaun long ol sit bilong paia.
¶ Na mi beten i go long BIKPELA, Em i God bilong mi, na mi autim sin bilong mi na mi tok, O Bikpela, Yu dispela bikpela God i givim pret tru. Em i holimpas kontrak na sori long ol i laikim tru Em, na long ol i lukautim ol strongpela tok bilong Em.
Mipela i bin mekim sin, na mekim sin i nogut olgeta, na mekim pasin i nogut. Na mipela i bin sakim tok, yes long lusim ol strongpela lo bilong Yu na ol pe bilong kot bilong Yu.
Na tu mipela i no bin harim gut tok bilong ol wokboi bilong Yu, ol profet. Ol i tok long nem bilong Yu i go long ol king bilong mipela, na ol hetman bilong mipela, na ol papa bilong mipela, na long olgeta manmeri bilong dispela hap graun.
O Bikpela, stretpela pasin i samting bilong Yu, tasol bilong mipela i gat pasin paul bilong ol pes, olsem long dispela de. Dispela i go long ol man bilong Juda, na long ol manmeri bilong Jerusalem, na long olgeta Isrel, ol husat i stap klostu na i stap longwe, long olgeta kantri Yu bin ranim ol i go long ol, na as bilong dispela em i ol pasin bilong sakim lo ol i bin mekim long birua long Yu.
O Bikpela, pasin paul bilong pes i samting bilong mipela, i go long ol king bilong mipela, na long ol hetman bilong mipela, na long ol papa bilong mipela, long wanem mipela i bin mekim sin i birua long Yu.
Ol sori na pasin bilong lusim rong i bilong Bikpela i God bilong mipela, i go yet maski mipela i bin birua na bikhet long Em.
Na tu mipela i no bin bihainim nek bilong BIKPELA i God bilong mipela, inap long wokabaut long ol lo bilong Em, Em i bin sanapim ol dispela long pes bilong mipela long ol wokboi bilong Em, ol profet.
Tru tumas, olgeta Isrel i bin kalapim lo bilong Yu, yes bilong lusim dispela, bai ol i no ken bihainim nek bilong Yu. Olsem na dispela pe nogut bilong kot i kapsait antap long mipela, wantaim dispela strongpela promis, em rait i stap pinis long lo bilong Moses, wokboi bilong God. Long wanem mipela i bin mekim sin i birua long Em.
Na Em i bin mekim i stap tru ol tok bilong Em, Em i bin tok long dispela long birua long mipela, na long birua long ol jas i gat wok long kotim mipela, taim Em i bringim i kam long mipela wanpela bikpela samting nogut. Long wanem i no gat wanpela samting aninit long heven i bin kamap olsem i bin kamap long Jerusalem.
Olsem rait i stap pinis insait long lo bilong Moses, olgeta bilong dispela samting nogut i bin kamap long mipela. Tasol mipela i no mekim beten bilong mipela long pes bilong BIKPELA i God bilong mipela, bai mipela i ken givim baksait long ol sin nogut bilong mipela, na save gut long olgeta samting i tru bilong Yu.
Olsem na BIKPELA i bin lukluk i stap long dispela samting nogut, na Em i bin bringim dispela i kam long mipela. Long wanem BIKPELA i God bilong mipela na Em i stretpela olgeta long olgeta wok Em i save mekim. Long wanem mipela i no bin bihainim nek bilong Em.
Na long nau, O Bikpela i God bilong mipela, Yu bin bringim ol manmeri bilong Yu i kamaut long graun bilong Isip wantaim wanpela han i strong, na Yu bin kisim biknem, olsem long dispela de. Mipela i bin mekim sin, na mipela i bin mekim ol pasin i nogut tru.
O Bikpela, mi askim Yu long daun pasin long bihainim olgeta stretpela pasin bilong Yu, larim belhat bilong Yu na bikpela kros bilong Yu i tanim i go longwe long biktaun bilong Yu Jerusalem, em maunten holi bilong Yu. Long wanem long ol sin bilong mipela, na long ol sin nogut i bin stap long ol papa bilong mipela, Jerusalem na ol manmeri bilong Yu i bin kamap wanpela samting i kisim sem long ai bilong olgeta husat i stap nabaut nabaut long mipela.
Olsem na nau, O God bilong mipela, harim dispela beten bilong wokboi bilong Yu, na ol autim bilong askim bilong em, na mekim pes bilong Yu i givim lait long ples holi bilong Yu i bagarap na i stap nating, bilong givim glori long Bikpela.
O God bilong mi, putim ia bilong Yu i go long mi na harim, opim ol ai bilong Yu na lukim mipela i stap nating na bagarap olgeta, na biktaun ol i kolim em long nem bilong Yu. Long wanem mipela i no autim ol askim bilong mipela long pes bilong Yu long ol stretpela pasin bilong mipela, tasol long ol bikpela sori bilong Yu.
O Bikpela, harim. O Bikpela, lusim rong. O Bikpela harim gut na mekim, Yu no ken surikim taim, mi askim long biknem bilong Yu yet, O God bilong mi. Long wanem ol i kolim biktaun bilong Yu na manmeri bilong Yu long nem bilong Yu.
¶ Na taim mi toktok na beten na autim sin bilong mi, na sin bilong ol manmeri bilong mi Isrel, na mi autim askim bilong mi long pes bilong BIKPELA i God bilong mi bilong helpim maunten i holi bilong God bilong mi.
Tru tumas, taim mi toktok long beten, yes dispela man Gebriel, mi bin lukim em long dispela samting olsem driman long stat, God i salim em i flai hariap, na em i putim han long mi long taim bilong ofa long nait.
Na em i givim toksave long mi, na em i toktok wantaim mi na tok, O Danyel, mi kam hia nau long givim yu gutpela save na save klia.
Long stat bilong ol autim bilong askim bilong yu, strongpela tok i bin kam, na mi kam long soim yu, long wanem yu man i stap klostu tru long bel bilong God. Olsem na save gut long dispela samting, na tingim na skelim dispela samting olsem driman.
God i makim seventi wik long ol manmeri bilong yu na long biktaun i holi bilong yu, long pinisim dispela pasin bilong kalapim lo, na long pinisim ol sin, na long mekim pe bilong daunim belhat long ol sin nogut, na long bringim i kam stretpela pasin i stap oltaim oltaim, na long pasim gut dispela samting olsem driman na tok profet, na long putim wel long dispela wanpela i Holi olgeta.
Olsem na save na save gut, long taim strongpela tok i go ausait long stretim gen na wokim Jerusalem i go long dispela Mesaia i Hetman bai stap sevenpela wik, na 62 wik. Ol bai wokim rot gen, na banis tu. Dispela bai kamap yet insait long ol taim i pulap long trabel.
Na bihain long 62 wik Mesaia bai dai pinis, tasol i no bilong helpim Em yet. Na ol manmeri bilong hetman husat bai kam, bai i bagarapim dispela biktaun na ples holi, na pinis bilong dispela bai i kam olsem wanpela wara tait, na i go long pinis bilong dispela bikpela pait ol bagarap i gat mak long em bai i stap.
Na em bai strongim kontrak wantaim planti manmeri long wanpela wik. Na long namel bilong dispela wik bai em i pinisim dispela sakrifais na ofa long Bikpela, na bilong dispela karamapim long ol samting i sting long ai bilong God, em bai mekim ol dispela ofa i bagarap, i go yet inap long dispela taim bilong pinisim dispela samting wanpela i bin makim bai i kapsait long ol i bin kisim bagarap.