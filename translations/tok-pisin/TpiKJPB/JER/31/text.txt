¶ Long dispela taim stret, BIKPELA i tok, bai Mi stap God bilong olgeta famili bilong Isrel, na ol bai stap ol manmeri bilong Mi.
BIKPELA i tok olsem, Ol manmeri husat i stap yet long bainat i painim pinis marimari long ples i no gat man, yes, Isrel, taim Mi go bilong mekim em long malolo.
BIKPELA i bin kamap ples klia long mi long bipo, i spik, Yes, Mi bin laikim yu tru wantaim wanpela laikim tru bilong oltaim oltaim. Olsem na wantaim pasin bilong laikim tru na mekim gut Mi bin pulim yu i kam.
Na gen Mi bai wokim yu, na yu bai stap samting Mi wokim, O meri i no slip wantaim man bilong Isrel. Yu bai bilas gen wantaim ol liklik kundu bilong yu, na yu bai go ausait long ol danis bilong ol lain husat i wokim amamas.
Yu bai planim ol rop wain yet antap long ol maunten bilong Samaria. Ol man bilong planim bai planim, na ol bai kaikai ol olsem ol samting nating.
Long wanem, bai i gat wanpela de, long ol wasman antap long maunten Ifraim bai singaut, Yupela kirap, na larim yumi go antap long Saion i go long BIKPELA, God bilong yumi.
Long wanem, BIKPELA i tok olsem, Singim song wantaim amamas long tingim Jekop, na singaut namel long dispela nambawan hetman bilong ol kantri. Yupela mekim i kamap ples klia, yupela litimapim Em, na tok, O BIKPELA, kisim bek ol manmeri bilong Yu, hap lain i stap yet bilong Isrel.
Lukim, Mi bai bringim ol i lusim hap not, na bungim ol long ol hap arere bilong dispela graun, na wantaim ol ol aipas na ol lek nogut, meri i gat bel na meri husat i hatwok long karim pikinini wantaim. Wanpela bikpela lain bai kam bek long dispela hap.
Ol bai kam wantaim krai tru, na wantaim ol autim askim bai Mi stiaim ol. Mi bai mekim ol long wokabaut klostu long ol riva bilong wara long wanpela stretpela rot, we ol bai i no inap sutim lek long en. Long wanem, Mi stap wanpela Papa long Isrel, na Ifraim em namba wan pikinini bilong Mi.
¶ Harim tok bilong BIKPELA, O yupela ol kantri, na tokaut long en long ol ailan longwe, na tok, Em husat i brukim nabaut Isrel bai bungim em, na lukautim em, olsem wanpela wasman bilong sipsip i mekim long ol lain sipsip bilong em.
Long wanem, BIKPELA i bin baim bek Jekop, na givim pe bilong baim em bek long han bilong em husat i strongpela moa long em.
Olsem na ol bai kam na singim song long ples antap bilong Saion, na ol bai ran wantaim i go long gutpela pasin bilong BIKPELA, bilong wit, na bilong wain, na bilong wel, na bilong ol yangpela bilong lain sipsip na bilong lain bulmakau. Na tewel bilong ol bai stap olsem wanpela gaden i gat wara. Na bai ol i no inap pilim bel hevi moa liklik.
Nau bai meri i no bin slip wantaim man i wokim amamas tru long danis, ol yangpela man na lapun wantaim. Long wanem, Mi bai tanim ol soim sori bilong ol i kamap amamas tru, na Mi bai givim bel isi long ol, na mekim ol wokim amamas tru long bel hevi bilong ol i lusim ol.
Mi bai mekim tewel bilong ol pris i pulap olgeta wantaim gris, na ol manmeri bilong Mi bai ting em inap tru wantaim ol gutpela pasin bilong Mi, BIKPELA i tok.
BIKPELA i tok olsem, Ol i harim wanpela nek long Rama, krai sori, na krai tru i pait. Rahel i krai tru long ol pikinini bilong en, na em i tok nogat long kisim bel isi long tingim ol pikinini bilong en, bilong wanem, ol i no stap.
BIKPELA i tok olsem, Holim bek nek bilong yu long krai tru, na ol ai bilong yu long aiwara. Long wanem, wok bilong yu bai gat pe bilong en, BIKPELA i tok. Na ol bai lusim hap graun bilong birua na kam bek gen.
Na i gat hop yet long pinis bilong yu, BIKPELA i tok, long ol pikinini bilong yu bai kam bek gen long hap arere bilong ol yet.
¶ Tru tumas, Mi bin harim Ifraim krai sori long em yet olsem, Yu bin stikim mi, na mi kisim stik pinis, olsem wanpela bulmakau man i no save long yok. Yu tanim mi, na mi bai tanim. Long wanem, Yu stap BIKPELA, God bilong mi.
Tru tumas, bihain long mi tanim pinis, mi tanim bel. Na bihain long mi kisim skul pinis, mi paitim lek antap bilong mi. Mi sem, yes, mi paul tru, bilong wanem, mi bin karim sem bilong taim mi stap yangpela.
Ating Ifraim em i pikinini man i klostu long bel bilong Mi? Ating em i wanpela gutpela pikinini? Long wanem, i stat long taim Mi tokaut birua long en, Mi tingim em gen strong yet. Olsem na ol rop bilong bel bilong Mi i pilim wari long em. Tru tumas, Mi bai gat sori long em, BIKPELA i tok.
Sanapim ol samting bilong makim rot, wokim ol hip antap bilong yu. Putim bel bilong yu long bikrot, yes, dispela rot yu go long en. Tanim gen, O meri i no bin slip wantaim man bilong Isrel, tanim gen long ol biktaun bilong yu.
Inap long wanem taim bai yu go nabaut, O yu pikinini meri bilong go bek? Long wanem, BIKPELA i bin kamapim long nating wanpela nupela samting long dispela graun, Wanpela meri bai raunim wanpela man.
BIKPELA bilong ol ami, God bilong Isrel, i tok olsem, Nau yet ol bai yusim dispela hap toktok long hap bilong Juda na long ol biktaun bilong en, taim Mi bai bringim ol gen long kalabus bilong ol, BIKPELA i ken blesim yu, O ples bilong stretpela kot, na maunten bilong pasin holi.
Na bai i gat i stap long Juda em yet, na long olgeta biktaun bilong en wantaim, ol man bilong lukautim gaden, na ol husat i go ausait wantaim ol lain sipsip.
Long wanem, Mi bin pulimapim olgeta ol tewel husat i les tru, na Mi bin pulimapim gen olgeta wan wan tewel i gat bel hevi.
Long dispela Mi kirap long slip, na lukim. Na slip bilong Mi em i switpela long Mi.
¶ Lukim, ol de i kam, BIKPELA i tok, long Mi bai planim hauslain bilong Isrel na hauslain bilong Juda wantaim tumbuna pikinini bilong man, na wantaim tumbuna pikinini bilong animal.
Na em bai kamap olsem, long wankain olsem Mi bin was long ol, bilong kamautim, na bilong brukim daun, na bilong tromoi i go daun, na bilong bagarapim olgeta, na bilong givim hevi, bai Mi was long ol, long wokim, na long planim, BIKPELA i tok.
Long ol dispela de ol bai i no inap tok moa, Ol papa i bin kaikai wanpela pikinini wain i pait, na tit bilong ol pikinini i skirap.
Tasol olgeta wan wan bai dai long sin nogut bilong em yet. Olgeta wan wan man husat i kaikai pikinini wain i pait, tit bilong em bai skirap.
Lukim, ol de i kam, BIKPELA i tok, long Mi bai wokim wanpela nupela kontrak wantaim hauslain bilong Isrel, na wantaim hauslain bilong Juda.
I no bilong bihainim dispela kontrak Mi wokim wantaim ol tumbuna papa bilong ol long dispela de Mi kisim ol long han bilong bringim ol i kam ausait long hap bilong Isip. Dispela kontrak bilong Mi ol i brukim, maski Mi stap wanpela man i marit long ol, BIKPELA i tok.
Tasol dispela bai stap kontrak long Mi bai wokim wantaim hauslain bilong Isrel. Bihain long ol dispela de, BIKPELA i tok, Mi bai putim lo bilong Mi insait long ol hap insait bilong ol, na raitim dispela long ol bel bilong ol. Na Mi bai stap God bilong ol, na ol bai stap lain manmeri bilong Mi.
Na olgeta wan wan man bai i no inap skulim moa ol man i stap klostu long en, na olgeta wan wan man brata bilong en, i spik, Save long BIKPELA. Long wanem, olgeta bilong ol bai save long Mi, i stat long las bilong ol i go inap long nambawan bilong ol, BIKPELA i tok. Long wanem, Mi bai lusim sin nogut bilong ol, na Mi bai i no inap holim tingting long sin bilong ol moa.
¶ BIKPELA, husat i givim san bilong wanpela lait long de, na ol lo Em i makim bilong mun na bilong ol sta bilong wanpela lait long nait, husat i brukim biksi taim ol sibruk bilong en i krai bikpela, BIKPELA bilong ol ami em i nem bilong Em, i tok olsem,
Sapos ol dispela lo Mi makim i lusim ai bilong Mi, BIKPELA i tok, orait ol tumbuna pikinini bilong Isrel tu bai pinis long stap wanpela kantri long ai bilong Mi oltaim oltaim.
BIKPELA i tok olsem, Sapos ol i ken mitaim heven antap, na ol i ken painim tru ol as ston bilong dispela graun aninit, Mi bai rausim tu i go ausait olgeta tumbuna pikinini bilong Isrel bilong bekim olgeta samting ol i bin mekim, BIKPELA i tok.
Lukim, ol de i kam, BIKPELA i tok, long ol bai wokim dispela biktaun long BIKPELA i stat long taua bilong Hananel i go inap long dua bilong banis bilong kona.
Na lain bilong mitaim bai go ausait yet i pas klostu long en antap long liklik maunten Garep, na bai raunim nabaut inap long Goat.
Na dispela ples daun olgeta bilong ol daibodi, na bilong ol sit bilong paia, na olgeta ples kunai i go inap long liklik wara Kidron, i go inap long kona bilong dua bilong banis hos long hap is, bai stap holi i go long BIKPELA. Mi bai i no inap kamautim, o tromoi dispela i go daun moa liklik oltaim oltaim.