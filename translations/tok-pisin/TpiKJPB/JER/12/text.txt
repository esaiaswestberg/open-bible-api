¶ Yu stap stretpela, O BIKPELA, taim mi toktok wantaim strongpela askim long Yu. Yet larim mi toktok wantaim Yu long ol kot bilong Yu. Olsem wanem na rot bilong man nogut i kamap gutpela? Olsem wanem na olgeta bilong ol husat i mekim trik pasin tru i stap amamas?
Yu bin planim ol, yes, ol i bin putim rop daunbilo. Ol i kamap bikpela, yes, ol i karim kaikai. Yu stap klostu insait long maus bilong ol, na longwe long stia bilong bel bilong ol.
Tasol Yu, O BIKPELA, save long mi. Yu bin lukim mi, na traim bel bilong mi i go long yu. Pulim ol i kam ausait olsem ol sipsip bilong bikpela kilim i dai, na redim ol long de bilong bikpela kilim i dai.
Inap long wanem taim dispela hap bai soim sori, na ol sayor bilong olgeta wan wan bikpela gaden go drai, bilong tingim pasin nogut bilong ol lain husat i stap long en? Ol i kaikai ol animal olgeta, na ol pisin. Bilong wanem, ol i tok, Em bai i no inap lukim las pinis bilong mipela.
Sapos yu bin ran wantaim ol man bilong ran long lek, na ol i bin mekim yu kamap les tru, orait bai yu pait strong wantaim ol hos olsem wanem? Na sapos long hap bilong bel isi, we yu putim bilip long en, ol i mekim yu kamap les tru, orait yu bai mekim olsem wanem taim Jordan i solap?
Long wanem, yes, ol brata bilong yu, na hauslain bilong papa bilong yu, yes, ol i bin mekim trik pasin long yu. Yes, ol i bin singautim planti manmeri tru i bihainim yu. No ken bilipim ol, maski ol i tokim ol naispela toktok long yu.
¶ Mi bin givim baksait long hauslain bilong Mi. Mi bin lusim lain bilong Mi. Mi bin givim em husat i klostu tru long tewel bilong Mi i go long han bilong ol birua bilong en.
Lain bilong Mi em i olsem wanpela laion long bikbus. Em i singaut birua long mi. Olsem na Mi bin hetim dispela.
Lain bilong Mi i stap long Mi olsem wanpela pisin i gat ol mak mak, ol pisin raun nabaut i birua bilong en. Yupela kam, bungim olgeta animal bilong ples kunai, kam bilong kaikai olgeta.
Planti pasta i bin bagarapim gaden wain bilong Mi olgeta, ol i bin krungutim hap skel bilong Mi aninit long lek, ol i bin mekim gutpela hap skel bilong Mi wanpela ples i no gat man i stap nating.
Ol i bin mekim dispela long stap nating, na taim em i stap nating em i soim sori i kam long Mi. Ol i mekim dispela hap olgeta long stap nating, bilong wanem, i no gat man i putim dispela long bel bilong em.
Ol man bilong kisim kago bilong pait i kam antap long olgeta ples antap namel long ples i no gat man. Long wanem, bainat bilong BIKPELA bai kaikai olgeta, i stat long wanpela arere bilong dispela hap, yes, i go inap long arapela arere bilong dispela hap. I no gat wanpela samting i gat bodi bai i gat bel isi.
Ol i bin planim wit, tasol ol bai kamautim ol nil. Ol i bin givim pen long ol yet, tasol ol bai i no inap winim samting. Na ol bai sem long ol pe yu kisim, bilong tingim strongpela belhat bilong BIKPELA.
¶ BIKPELA i tok olsem i birua long olgeta man nogut i stap klostu long mi, husat i tasim dispela samting Mi bin mekim ol lain bilong Mi long Isrel kisim olsem samting papa i givim pikinini. Lukim, Mi bai kamautim ol long hap bilong ol, na kamautim hauslain bilong Juda i lusim ol.
Na em bai kamap olsem, bihain long Mi bin kamautim ol Mi bai kam bek, na gat pasin sori long ol, na Mi bai bringim ol gen, olgeta wan wan man long ples bilong em, na olgeta wan wan man long hap bilong em.
Na em bai kamap olsem, sapos ol bai strong long kisim skul long ol pasin bilong ol lain bilong Mi, long wokim strongpela promis long nem bilong Mi, BIKPELA i stap laip. Olsem ol i skulim ol lain bilong Mi long wokim strongpela promis long nem bilong Beal, orait bai ol i go bikpela namel long ol lain manmeri bilong Mi.
Tasol sapos ol i no gat laik long bihainim tok, Mi bai kamautim na bagarapim dispela kantri olgeta, BIKPELA i tok.