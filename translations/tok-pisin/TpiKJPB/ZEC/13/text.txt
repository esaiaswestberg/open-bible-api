¶ Long dispela de bai i gat wanpela ai bilong wara i sut i op long hauslain bilong Devit, na bilong ol lain i stap long Jerusalem, bilong sin na bilong pasin bilong stap doti.
Na em bai kamap olsem long dispela de, BIKPELA bilong ol ami i tok, long Mi bai rausim ol nem bilong ol piksa bilong god giaman ausait long dispela hap, na ol man bai i no inap holim tingting long ol moa. Na tu Mi bai mekim ol profet na ol spirit i no klin long go ausait long lusim dispela hap.
Na em bai kamap olsem, long taim wanpela bai autim tok profet yet, nau papa bilong em na mama bilong em husat i kamapim em bai tokim em, Yu bai i no inap stap laip. Long wanem, yu toktok long ol giaman long nem bilong BIKPELA. Na papa bilong em na mama bilong em husat i kamapim em bai sutim em namel taim em i autim tok profet.
Na em bai kamap olsem long dispela de, long ol profet bai stap sem, olgeta wan wan, long driman samting bilong em, taim em i bin autim tok profet. Na tu bai ol i no inap werim wanpela klos i rap bilong giamanim ol man.
Tasol em bai tok, Mi no stap profet, mi stap wanpela man bilong lukautim gaden samting. Long wanem, ol man i skulim mi long lukautim ol bulmakau samting i stat long taim mi yangpela.
Na wanpela bai tokim em, Ol dispela bagarap i stap long tupela han bilong yu em i wanem samting? Nau em bai bekim tok, Mi bin kisim bagarap wantaim ol dispela insait long haus bilong ol pren bilong mi.
¶ Kirap, O bainat, bilong birua long wasman bilong sipsip bilong Mi, na bilong birua long man husat i poroman bilong Mi, BIKPELA bilong ol ami i tok. Paitim wasman bilong sipsip, na ol sipsip bai bruk nabaut. Na Mi bai tanim han bilong Mi antap long ol liklik pikinini.
Na em bai kamap olsem, long insait long dispela hap olgeta, BIKPELA i tok, tupela hap insait long en bai ol i rausim na ol bai dai. Tasol namba tri hap bai stap yet insait long en.
Na Mi bai bringim dispela namba tri hap namel long paia, na Mi bai klinim ol olsem ol i klinim silva, na Mi bai traim ol olsem ol i traim gol. Ol bai singaut long nem bilong Mi, na Mi bai harim ol. Mi bai tok, Dispela em i lain manmeri bilong Mi. Na ol bai tok, BIKPELA em i God bilong mi.