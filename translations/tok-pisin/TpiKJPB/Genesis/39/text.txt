¶ Na ol i bringim Josep i go daun long Isip. Na Potifar, em wanpela ofisa bilong Fero, na kepten bilong ol wasman, na man bilong Isip, em i baim em long ol han bilong ol lain Ismel. Ol i bin bringim em i kam daun long dispela hap.
Na BIKPELA i stap wantaim Josep. Na em i man ol samting em i mekim i kamap gutpela. Na em i stap long haus bilong bosman bilong en, em dispela man bilong Isip.
Na bosman bilong en i lukim olsem, BIKPELA i stap wantaim em na BIKPELA i mekim olgeta samting em i mekim i kamap gutpela long han bilong em.
Na Josep i kisim marimari long ai bilong em. Na em i mekim wok long em. Na em i makim em i stap man bilong lukautim haus bilong en. Na olgeta samting em i holim, em i putim long han bilong em.
Na em i kamap olsem, taim em i makim Josep i stap man i bosim bilong lukautim haus bilong en na olgeta samting em i gat, BIKPELA i stat long blesim haus bilong dispela man bilong Isip long helpim Josep. Na blesing bilong BIKPELA i stap antap long olgeta samting em i gat insait long haus na long gaden.
Na olgeta samting em i gat, em i larim i stap long han bilong Josep. Na em i no save long wanpela samting em i gat. Em i save long bret em i kaikai tasol. Na Josep em i man i luk naispela tru na em i gat strongpela bodi.
¶ Na em i kamap olsem, bihain long ol dispela samting, meri bilong bosman bilong em i aigris long Josep. Na em i tok, Yu slip wantaim mi.
Tasol em i tok nogat. Na em i tok long meri bilong bosman bilong en, Lukim, bosman bilong mi i no save wanem samting i stap wantaim mi insait long haus. Na olgeta samting em i holim, em i bin putim long han bilong mi.
Long dispela haus, i no gat narapela i winim mi. Na tu em i no bin holimpas wanpela samting long mi, yu tasol, bilong wanem, yu meri bilong em. Olsem wanem nau mi ken mekim dispela bikpela pasin nogut, na mekim sin i birua long God?
Na em i kamap olsem, taim em i toktok long Josep olgeta wan wan de, Josep i no harim tok bilong em long slip wantaim em o long i stap wantaim em.
Na em i kamap olsem, klostu long dispela taim Josep i go insait long haus bilong mekim wok bilong en. Na i no gat narapela man bilong dispela haus i stap insait.
Na dispela meri i holimpas em long klos bilong em, na i spik, Yu slip wantaim mi. Na em i lusim klos bilong en long han bilong em na ranawe na i go ausait.
¶ Na em i kamap olsem, taim meri i lukim, Josep i bin lusim klos bilong en long han bilong em, na em i ranawe,
Orait em i singautim ol man bilong haus bilong en. Na em i tokim ol, i spik, Lukim. Em i bin bringim wanpela Hibru i kam long yumi bilong mekim pani long daunim yumi. Em i kam long mi bilong slip wantaim mi. Na mi singaut bikmaus.
Na em i kamap olsem, taim em i harim mi litimapim nek bilong mi na singaut, em i lusim klos bilong en na i ranawe na i go ausait.
Na em i putim klos bilong Josep klostu long em, inap long bikman bilong em i kam.
Na em i toktok long em bilong bihainim ol dispela tok, i spik, Dispela wokboi Hibru, husat yu bin bringim i kam long yumi, i kam insait long wokim pani bilong daunim mi.
Na em i kamap olsem, taim mi litimapim nek bilong mi na singaut, em i lusim klos bilong en wantaim mi na i ranawe i go ausait.
¶ Na em i kamap olsem, taim bosman bilong em i harim ol tok bilong meri bilong en, dispela em i tok long em, i spik, Dispela wokboi bilong yu i bin mekim long mi i bihainim dispela pasin, long belhat tru bilong en i kirap.
Na bosman bilong Josep i kisim em, na i putim em long kalabus, wanpela ples we ol i pasim ol kalabusman bilong king. Na em i stap long dispela hap insait long kalabus.
Tasol BIKPELA i stap wantaim Josep. Na Em i soim sori long em na givim pasin bilong laikim em long ai bilong man i lukautim kalabus.
Na man bilong lukautim kalabus i putim long han bilong Josep olgeta kalabusman i stap long kalabus. Na olgeta samting ol i mekim long dispela hap, em i man bilong mekim dispela.
Man bilong lukautim kalabus, em i no lukluk long wanpela samting i stap aninit long han bilong Josep. Bilong wanem, BIKPELA i stap wantaim em. Na dispela samting em i mekim, BIKPELA i mekim dispela i kamap gutpela.