¶ Na moa tu yu kisim i go antap wanpela krai sori bilong ol hetman bilong Isrel.
Na tok, Mama bilong yu em i wanem samting? Em i wanpela laion meri. Em i slip namel long ol laion, em i givim kaikai long ol pikinini bilong em namel long ol yangpela laion.
Na em i lukautim wanpela pikinini bilong em inap em i bikpela. Em i kamap wanpela yangpela laion, na em i kisim skul long kisim abus. Em i kaikai olgeta ol man.
Ol kantri tu i harim stori bilong em. Ol i kisim em long bikpela hul bilong ol, na ol i bringim em wantaim ol sen i go long hap bilong Isip.
Nau taim meri i luksave long em i bin wet, na hop bilong em i lus, nau em i kisim narapela pikinini bilong em, na mekim em i kamap wanpela yangpela laion.
Na em i go antap na go daun namel long ol laion. Em i kamap wanpela yangpela laion, na kisim skul long kisim abus, na em i kaikai olgeta ol man.
Na em i save long ol haus king bilong ol i stap nating olgeta, na em i mekim i stap pipia ol biktaun bilong ol. Na dispela hap i stap nating olgeta, na olgeta samting i pulap long en, long nois bilong bikpela krai bilong em.
Nau ol kantri i strongim ol yet i birua long em long olgeta wan wan sait long ol provins, na opim umben bilong ol antap long em. Ol i kisim em long bikpela hul bilong ol.
Na ol i putim em long ples wasman long ol sen, na bringim em long king bilong Babilon. Ol i bringim em long ol kalabus, inap long ol man i no ken harim nek bilong em moa antap long ol maunten bilong Isrel.
¶ Mama bilong yu i olsem wanpela rop wain insait long blut bilong yu, ol i planim klostu long ol wara. Em i karim planti kaikai na em i pulap long ol han bikos planti wara i stap.
Na em i gat ol strongpela stik bilong stap ol stik bilong king bilong ol husat i bosim ol man, na antap bilong em i go antap namel long ol patpela han bilong diwai, na em i kamap ples klia long longpela bilong em i go antap wantaim ol planti han tru bilong em.
Tasol ol i kamautim em wantaim belhat nogut tru, ol i tromoi em i go daun long graun, na is win i mekim kaikai bilong em i drai. Ol strongpela stik bilong em i bruk na i go drai olgeta. Paia i kaikai ol olgeta.
Na nau ol i planim em pinis long ples i no gat man, long wanpela graun i drai na i sot long wara.
Na paia i kamaut long stik bilong ol han bilong em, dispela i bin kaikai olgeta ol kaikai bilong em, inap long em i no gat wanpela strongpela stik bilong stap wanpela stik diwai bilong king bilong bosim ol man. Dispela em i wanpela krai sori, na bai stap bilong wanpela krai sori.