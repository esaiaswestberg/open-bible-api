¶ Long ol de bilong em, Nebukatnesar, king bilong Babilon, i kam antap, na Jehoiakim i kamap wokboi bilong em tripela yia. Nau em i tanim na bikhet i birua long em.
Na BIKPELA i salim long birua long em ol liklik lain ami bilong ol lain Kaldia, na ol liklik ami bilong ol lain Siria, na ol liklik ami bilong ol lain Moap, na ol liklik ami bilong ol pikinini bilong Amon, na salim ol long birua long Juda long bagarapim dispela olgeta, bilong bihainim tok bilong BIKPELA, dispela Em i toktok long maus bilong ol wokboi bilong Em ol profet.
Tru tumas, long tok strong bilong BIKPELA dispela i kam antap long Juda, long rausim ol i go ausait long hap ai bilong Em i lukim, bilong tingim ol sin bilong Manasa, bilong bihainim olgeta samting em i mekim,
Na tu bilong dispela blut i no bin mekim rong em i kapsaitim. Long wanem, em i pulimapim Jerusalem wantaim blut i no bin mekim rong, dispela BIKPELA i no gat laik long lusim pe bilong sin long en.
Nau olgeta arapela wok bilong Jehoiakim, na olgeta samting em i mekim, ating i yes long ol i raitim ol long buk bilong ol stori bilong ol king bilong Juda?
Olsem na Jehoiakim i slip wantaim ol tumbuna papa bilong em. Na Jehoiakin, pikinini man bilong em, i kisim ples bilong em na bosim kingdom.
Na king bilong Isip i no kam gen moa liklik ausait long hap bilong em. Long wanem, king bilong Babilon i bin kisim ol hap, i stat long riva bilong Isip i go inap long wara Yufretis, olgeta samting i bilong king bilong Isip bipo.
¶ Jehoiakin i gat 18 krismas taim em i stat long bosim kingdom, na em i bosim kingdom long Jerusalem tripela mun. Na nem bilong mama bilong en em Nehusta, pikinini meri bilong Elnatan bilong Jerusalem.
Na em i mekim dispela samting i nogut long ai bilong BIKPELA, bilong bihainim olgeta samting papa bilong em i bin mekim.
Long dispela taim ol wokboi bilong Nebukatnesar, king bilong Babilon, i kam antap long birua long Jerusalem, na ol i pasim dispela biktaun.
Na Nebukatnesar, king bilong Babilon, i kam birua long dispela biktaun, na ol wokboi bilong em i bin pasim dispela.
Na Jehoiakin, king bilong Juda, i go ausait long king bilong Babilon, em, na mama bilong em, na ol wokboi bilong em, na ol hetman bilong em, na ol ofisa bilong em. Na king bilong Babilon i kisim em long namba 8 yia long em i bosim kingdom.
Na em i karim ausait long dispela ples olgeta samting i dia tru bilong haus bilong BIKPELA, na ol samting i dia tru bilong haus bilong king, na katim olgeta sospen samting gol long ol planti hap hap, dispela Solomon, king bilong Isrel, i bin wokim insait long tempel bilong BIKPELA, olsem BIKPELA i bin tok.
Na em i karim i go olgeta Jerusalem, na olgeta hetman, na olgeta strongpela man tru bilong pait, yes, 10,000 ol kalabus, na olgeta wokman i gat gutpela save na ol wokman bilong ain. I no gat wanpela i stap yet, ol kain manmeri i rabisman moa bilong dispela hap tasol i stap yet.
Na em i karim i go Jehoiakin long Babilon, na mama bilong king, na ol meri bilong king, na ol ofisa bilong em, na ol strongpela man bilong dispela hap. Em i karim ol dispela i go kalabus i lusim Jerusalem i go long Babilon.
Na olgeta strongpela man, yes 7,000, na ol wokman i gat gutpela save na ol man bilong wokim ain, 1,000, olgeta husat i strong na fit long bikpela pait, yes, king bilong Babilon i karim ol i go kalabus long Babilon.
Na king bilong Babilon i mekim Matanaia, brata bilong papa bilong em, i kamap king long kisim ples bilong em, na senisim nem bilong em i kamap Sedekaia.
Sedekaia i gat 21 krismas taim em i stat long bosim kingdom, na em i bosim kingdom elevenpela yia long Jerusalem. Na nem bilong mama bilong en em Hamutal, pikinini meri bilong Jeremaia bilong Lipna.
Na em i mekim dispela samting i nogut long ai bilong BIKPELA, bilong bihainim olgeta samting Jehoiakim i bin mekim.
Long wanem, long belhat bilong BIKPELA em i kamap olsem long Jerusalem na Juda, inap long taim Em i bin rausim ol i go ausait long pes bilong Em, long Sedekaia i bin bikhet i birua long king bilong Babilon.