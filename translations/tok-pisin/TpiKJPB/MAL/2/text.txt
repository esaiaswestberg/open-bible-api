¶ Na nau, O yupela ol pris, dispela tok strong em i bilong yupela.
Sapos yupela i no laik harim, na sapos yupela i no laik kisim dispela long bel, bilong givim glori i go long nem bilong Mi, BIKPELA bilong ol ami i tok, yes, Mi bai salim wanpela tok nogut antap long yupela, na Mi bai tok nogut long ol blesing bilong yupela. Yes, Mi bin putim tok nogut antap long ol pinis, bilong wanem, yupela i no kisim dispela long bel.
Lukim, Mi bai bagarapim tumbuna pikinini bilong yupela, na putim i go nabaut pekpek antap long ol pes bilong yupela, yes, pekpek bilong ol bikpela kaikai holi bilong yupela. Na wanpela bai tekewe yupela wantaim dispela.
Na yupela bai save long Mi bin salim dispela tok strong long yupela, inap long kontrak bilong Mi i ken stap wantaim Livai, BIKPELA bilong ol ami i tok.
Kontrak bilong Mi i stap wantaim em long laip na bel isi. Na Mi givim ol long em bilong tingim dispela pret we em i pret long Mi wantaim ol, na em i pret long ai bilong nem bilong Mi.
Lo bilong tok tru i stap insait long maus bilong em, na Mi no lukim sin nogut long tupela lip bilong em. Em i wokabaut wantaim Mi long bel isi na stretpela kot tru, na em i bin tanim planti long lusim sin nogut.
Long wanem, ol lip bilong pris i mas holimpas save, na ol man i mas painim lo long maus bilong em. Long wanem, em i mausman bilong BIKPELA bilong ol ami.
Tasol yupela i lusim rot i go ausait pinis. Yupela i bin mekim planti long sutim lek long lo. Yupela i bin bagarapim kontrak bilong Livai, BIKPELA bilong ol ami i tok.
Olsem na Mi tu bin mekim yupela samting bilong bikpela sem na samting nating long ai bilong olgeta manmeri, bilong bihainim olsem yupela i no bin bihainim ol rot bilong Mi, tasol yupela i bin skelim kranki insait long lo.
¶ Ating i yes long yumi olgeta i gat wanpela papa? Ating i yes long wanpela God tasol i bin kamapim yumi long nating? Bilong wanem yumi mekim trik pasin olgeta wan wan man i birua long brata bilong em, taim yumi mekim kontrak bilong ol tumbuna papa bilong yumi long sting?
Juda i bin mekim trik pasin, na wanpela sting samting ol man i mekim insait long Isrel na insait long Jerusalem. Long wanem, Juda i bin mekim pasin holi bilong BIKPELA long sting, dispela em i laikim tru, na em i bin maritim pikinini meri bilong wanpela ausait god.
BIKPELA bai rausim dispela man olgeta husat i mekim dispela, tisa na sumatin, ausait long ol haus holi bilong Jekop, na em husat i ofaim wanpela ofa i go long BIKPELA bilong ol ami.
Na dispela yupela i bin mekim gen, taim yupela i karamapim alta bilong BIKPELA wantaim ol aiwara, wantaim krai tru, na wantaim singaut, inap long Em i no tingim gut dispela ofa moa liklik, o kisim dispela wantaim gutpela bel long han bilong yupela.
Tasol yupela i tok, Olsem wanem na? Bilong wanem, BIKPELA i bin stap witnes namel long yu na meri bilong yu bilong taim yu stap yangpela, husat yu bin mekim trik pasin i birua long em. Yet em i poroman bilong yu, na meri bilong kontrak bilong yu.
Na ating em i yes long Em i mekim wanpela? Tasol Em i gat hap i stap yet bilong spirit. Na olsem wanem na wanpela? Inap long Em i ken painim wanpela tumbuna pikinini i bihainim God. Olsem na was gut long spirit bilong yu, na no ken larim wanpela man mekim trik pasin i birua long meri bilong em bilong taim em i stap yangpela.
Long wanem, BIKPELA, God bilong Isrel, i tok long Em i hetim pasin bilong rausim meri. Long wanem, wanpela i karamapim pasin pait wantaim klos bilong em, BIKPELA bilong ol ami i tok. Olsem na was gut long spirit bilong yu, inap long yupela i no mekim trik pasin.
Yupela i bin mekim BIKPELA pilim les tru wantaim ol toktok bilong yupela. Tasol yupela i tok, Mipela i bin mekim Em pilim les tru insait long wanem samting? Taim yupela i tok, Olgeta wan wan husat i mekim pasin nogut em i gutpela long ai bilong BIKPELA, na Em i gat gutpela amamas long ol, o, God bilong kot i stap we?