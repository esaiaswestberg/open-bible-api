¶ Mi strongim bel bilong ol lapun hetman husat i stap namel long yupela, husat tu em i wanpela lapun hetman, na wanpela witnes bilong ol pen Kraist i karim, na tu wanpela i kisim hap insait long dispela glori i bai kamap ples klia.
Givim kaikai long dispela lain sipsip bilong God i stap namel long yupela, taim yupela i kisim wok bilong bosim, i no long ol i mas pulim strong yupela long mekim, tasol mekim long laik bilong yupela. I no bilong kisim mani samting i doti tru, tasol wantaim tingting i redi.
Na tu i no olsem yupela i stap ol bikman antap long lain bilong God, tasol i olsem yupela i stap ol piksa long lain sipsip.
Na taim nambawan Wasman Bilong Sipsip bai kamap ples klia, yupela bai kisim wanpela hat king bilong glori, dispela i no surik isi isi i go.
¶ Wankain olsem, yupela i yangpela moa, putim yupela yet aninit long lapun hetman. Yes, olgeta bilong yupela i mas stap aninit, wanpela i go long narapela, na werim pasin bilong daunim yu yet olsem klos. Long wanem, God i sanap na birua long ol hambak man, na givim marimari long ol man bilong daunim ol yet.
Olsem na daunim yupela yet aninit long strongpela han bilong God, inap long em i ken litimapim yupela long taim stret,
Taim yupela i tromoi olgeta wari bilong yupela antap long em. Long wanem, em i wari long yupela.
¶ Yusim tingting gut, was gut. Bilong wanem, birua bilong yupela Seten, olsem wanpela laion i krai bikpela, i wokabaut nabaut, na painim husat man em i ken kaikai olgeta.
Husat yupela i mas sanap na birua long em insait long bilip tru, taim yupela i save long ol dispela wankain hevi i kamap pinis long ol brata bilong yupela husat i stap long dispela graun.
¶ Tasol God bilong olgeta marimari, husat i bin singautim yumi long glori bilong oltaim oltaim bilong Em long Jisas Kraist, bihain long yupela i bin karim hevi liklik taim, bai mekim yupela kamap inap tru, mekim yupela sanap strong, givim strong long yupela, na mekim yupela sanap gut.
Glori na biknem bilong bosim i stap long em oltaim oltaim na oltaim. Amen.
Long Silvanas, wanpela brata yupela inap bilip long em, olsem mi ting olsem, mi bin raitim liklik, bilong strongim bel bilong yupela, na tokaut klia long dispela em i marimari tru bilong God we yupela sanap insait long en.
Sios i stap long Babilon, husat God i bin makim wantaim yupela, i salim gude long yupela. Na Markus i mekim olsem tu, pikinini man bilong mi.
Yupela tok gude wanpela i go long narapela wantaim wanpela kis bilong pasin bilong laikim tru. Bel isi i stap wantaim yupela olgeta husat i stap insait long Kraist Jisas. Amen.