¶ Nau king Darius i wokim wanpela strongpela tokaut, na ol i wokim wanpela painim tru long haus bilong ol rol, we ol i bungim ol samting i dia tru long Babilon.
Na ol i painim pinis long Ekmata, long dispela haus king i stap long provins bilong ol lain Media, wanpela rol. Na insait long en i gat wanpela stori tru ol i raitim olsem,
Long namba wan yia bilong king Sairas, dispela king Sairas stret i wokim wanpela strongpela tokaut long sait bilong haus bilong God long Jerusalem, Larim ol i wokim haus, dispela ples we ol i bin ofaim ol sakrifais, na larim ol slipim strong ol as ston bilong en. Antap bilong en i mas 60 kyubit, na brait bilong en 60 kyubit,
Wantaim tripela lain bilong ol bikpela ston, na wanpela lain bilong nupela diwai. Na larim ol i givim ol mani bilong baim wok i kam ausait long haus bilong king.
Na tu larim ol gol na silva sospen samting bilong haus bilong God, dispela Nebukatnesar i kisim i kam ausait long dispela tempel i stap long Jerusalem, na bringim i kam long Babilon, yumi ken givim bek, na ol i ken bringim gen i go long dispela tempel i stap long Jerusalem, olgeta wan wan i go long ples bilong em, na putim ol insait long haus bilong God.
Olsem na nau, Tatnai, nambawan gavman long hapsait long riva, Setar-bosnai, na ol lain i save raun wantaim yupela, ol Afarsakait, husat i stap hapsait long riva, yupela i mas stap longwe long dispela ples.
Larim wok bilong dispela haus bilong God i stap. Larim nambawan gavman bilong ol Ju na ol lapun hetman bilong ol Ju wokim dispela haus bilong God long ples bilong Em.
Na moa tu mi wokim wanpela strongpela tokaut long yupela bai mekim wanem long ol lapun hetman bilong ol dispela Ju bilong wokim dispela haus bilong God. Long i kam ausait long ol kago bilong king, yes, bilong ol takis mani hapsait long riva, wantu mani bilong wok ol i ken givim long ol dispela man, inap long samting i no ken pasim ol.
Na dispela samting ol i gat nid long en, ol yangpela bulmakau man, na ol sipsip man, na ol pikinini sipsip wantaim, bilong ol ofa i kuk olgeta bilong God bilong heven, wit, sol, wain, na wel, bilong bihainim samting ol pris husat i stap long Jerusalem i makim, larim ol i no ken fel long givim dispela long ol olgeta wan wan de,
Inap long ol i ken ofaim ol sakrifais bilong ol switpela smel i go long God bilong heven, na beten long laip bilong king, na bilong ol pikinini man bilong em.
Na tu mi bin wokim wanpela strongpela tokaut, long husat man bai senisim dispela tok, larim ol i ken pulim i kam daun ol diwai bilong haus bilong em, na taim ol i sanapim, larim ol i hangamapim em long en. Na larim haus bilong em i kamap wanpela hip pekpek long dispela.
Na God husat i bin mekim nem bilong Em long i stap long dispela hap i ken bagarapim olgeta olgeta king na lain manmeri husat bai putim han bilong ol bilong senisim na bilong bagarapim olgeta dispela haus bilong God, dispela i stap long Jerusalem. Mi Darius i bin wokim wanpela strongpela tokaut, larim ol i ken wokim dispela hariap.
¶ Nau Tatnai, nambawan gavman long dispela sait bilong riva, Setar-bosnai, na ol lain i save raun wantaim ol, bilong bihainim dispela samting king Darius i bin salim, olsem tasol ol i mekim hariap.
Na ol lapun hetman bilong ol Ju i wokim haus, na ol i kamap gutpela long wok bilong autim tok profet bilong profet Hagai na Sekaraia, pikinini man bilong Ido. Na ol i wokim haus, na pinisim dispela, bilong bihainim ol tok strong bilong God bilong Isrel, na bilong bihainim tok strong bilong Sairas, na Darius, na Artaserksis, king bilong Persia.
Na dispela haus i pinis long namba tri de bilong mun Adar, dispela em i long namba sikis yia king Darius i bosim kingdom.
Na ol pikinini bilong Isrel, ol pris, na ol lain Livai, na olgeta arapela bilong ol pikinini bilong kalabus, i holimpas dispela taim makim bilong dispela haus bilong God wantaim amamas tru.
Na ol i ofaim long dispela taim makim bilong dispela haus bilong God 100 bulmakau man, 200 sipsip man, 400 pikinini sipsip, na bilong wanpela ofa bilong sin bilong olgeta Isrel, 12 meme man, bilong bihainim namba bilong ol lain bilong Isrel.
Ol i putim ol pris insait long ol bruk bilong ol, na ol lain Livai insait long ol lain wok bilong ol, bilong wokim wok bilong God, husat i stap long Jerusalem, olsem rait i stap pinis long buk bilong Moses.
Na ol pikinini bilong kalabus i holimpas pasova long namba 14 de bilong namba wan mun.
Long wanem, ol pris na ol lain Livai i kamap klin wantaim, olgeta bilong ol i stap klin, na kilim pasova bilong olgeta pikinini bilong kalabus, na bilong ol brata bilong ol ol pris, na bilong ol yet.
Na ol pikinini bilong Isrel, husat i kam gen ausait long kalabus, na olgeta kain lain husat i bin brukim ol yet i go long ol i lusim ol pasin i doti tru bilong ol haiden bilong dispela hap, bilong painim God BIKPELA bilong Isrel, i bin kaikai.
Na ol i holimpas dispela bikpela kaikai bilong bret i no gat yis sevenpela de wantaim amamas tru. Long wanem, BIKPELA i bin mekim ol amamas tru, na tanim bel bilong king bilong Asiria i go long ol, bilong strongim ol han bilong ol long wok bilong haus bilong God, God bilong Isrel.