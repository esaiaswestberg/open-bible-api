¶ Na taim namba seven mun i kamap, na ol pikinini bilong Isrel i stap long ol biktaun, ol manmeri i bungim ol yet wantaim olsem wanpela man i go long Jerusalem.
Nau Jesua, pikinini man bilong Josadak i sanap, na ol brata bilong em ol pris, na Serubabel, pikinini man bilong Sialtiel, na ol brata bilong em, na ol wokim alta bilong God bilong Isrel, long ofaim ol ofa i kuk olgeta antap long en, olsem rait i stap pinis long lo bilong Moses, man bilong God.
Na ol i putim alta antap long ol as samting bilong en. Long wanem, pret i stap antap long ol, bilong tingim ol manmeri bilong ol dispela kantri. Na ol i ofaim ol ofa i kuk olgeta antap long en i go long BIKPELA, yes, ol ofa i kuk olgeta moning na apinun.
Ol i holimpas tu bikpela kaikai bilong ol haus win, olsem rait i stap pinis, na ol i ofaim olgeta wan wan de ol ofa i kuk olgeta long namba, bilong bihainim kastam, olsem wok stret bilong olgeta wan wan de i strong long en.
Na bihain long en ol i ofaim ofa i kuk olgeta i stap oltaim, bilong ol nupela mun, na bilong olgeta bikpela kaikai ol i makim bilong BIKPELA, dispela ol i mekim holi pinis, na bilong olgeta wan wan husat i ofaim wantaim bel wanpela ofa long laik bilong bel i go long BIKPELA wantaim.
I stat long namba wan de bilong namba seven mun ol i stat long ofaim ol ofa i kuk olgeta i go long BIKPELA. Tasol ol as ston bilong tempel bilong BIKPELA ol i no slipim yet.
Ol i givim mani tu i go long ol man bilong wok wantaim ston, na long ol kamda, na kaikai, na dring, na wel, long ol bilong Saidon, na long ol bilong Tair, bilong bringim ol diwai sida i kam long Lebanon i go long biksi bilong Jopa, bilong bihainim dispela presen ol i bin kisim long Sairas, king bilong Persia.
¶ Nau long namba tu yia long ol i kam long haus bilong God long Jerusalem, long namba tu mun, Serubabel, pikinini man bilong Sealtiel i stat, na Jesua, pikinini man bilong Josadak, na hap lain i stap yet bilong ol brata bilong ol ol pris, na ol lain Livai, na olgeta husat i kam pinis ausait long kalabus i kam long Jerusalem. Na ol i makim ol lain Livai, i stat long 20 krismas i go antap, bilong putim i go long fran wok bilong haus bilong BIKPELA.
Nau Jesua i sanap wantaim ol pikinini man bilong em na ol brata bilong em, Katmiel na ol pikinini man bilong em, ol pikinini man bilong Juda, wantaim, bilong putim i go long fran ol wokman bilong haus bilong God, ol pikinini man bilong Henadat, wantaim ol pikinini man bilong ol na ol brata bilong ol ol lain Livai.
Na taim ol man bilong wokim haus i slipim ol as ston bilong tempel bilong BIKPELA, ol i putim ol pris long ol naispela klos bilong ol wantaim ol biugel, na ol lain Livai, ol pikinini man bilong Asap, wantaim ol simbol, bilong litimapim nem bilong BIKPELA, i bihainim lo Devit, king bilong Isrel, i makim.
Na ol i singim song wantaim long taim bilong en long pasin bilong litimapim na givim tok tenkyu i go long BIKPELA. Bilong wanem, Em i gutpela, long wanem, sori bilong Em i stap inap long oltaim oltaim i go long Isrel. Na olgeta manmeri i singaut wantaim wanpela bikpela singaut, taim ol i litimapim nem bilong BIKPELA, bilong wanem, ol i slipim ol as ston bilong haus bilong BIKPELA.
Tasol planti bilong ol pris na ol lain Livai na ol nambawan hetman bilong ol papa, husat i stap ol lapun man tru, husat i bin lukim dispela namba wan haus, taim ol i slipim ol as ston bilong dispela haus long ai bilong ol ai bilong ol, ol i krai tru wantaim bikpela nek. Na planti i singaut strong wantaim amamas tru,
Inap olsem long ol manmeri i no inap klia tru long nois bilong singaut bilong amamas tru na nois bilong krai tru bilong ol manmeri. Long wanem, ol manmeri i singaut wantaim wanpela bikpela singaut, na dispela nois ol man i harim longwe tru.