¶ Long dispela de king Ahasuerus i bin givim haus bilong Haman, birua bilong ol Ju, i go long kwin Esta. Na Mordekai i kam long ai bilong king. Long wanem, Esta i bin tokaut long em i wanem long em.
Na king i rausim ring bilong em, dispela em i bin kisim long Haman, na givim dispela long Mordekai. Na Esta i putim Mordekai long bosim haus bilong Haman.
¶ Na Esta i toktok yet gen long ai bilong king, na pundaun long tupela lek bilong em, na askim em long daun pasin wantaim aiwara long rausim i go dispela trabel bilong man Egak Haman, na plen bilong em, dispela em i bin kamapim plen long en i birua long ol Ju.
Nau king i holim i go ausait stik king gol i go long Esta. Olsem na Esta i kirap, na sanap long ai bilong king,
Na tok, Sapos em i amamasim bel bilong king, na sapos mi bin painim pinis gutpela amamas long ai bilong em, na dispela samting i luk olsem i stretpela long ai bilong king, na sapos mi stap samting bilong amamasim tupela ai bilong em, larim ol i raitim dispela long tanim bek ol pas Haman, pikinini man bilong man Egak Hamedata, i kamapim plen long ol, dispela em i raitim bilong bagarapim ol Ju olgeta husat i stap long olgeta provins bilong king.
Long wanem, olsem wanem mi ken stap strong yet long hevi taim mi lukim dispela samting nogut i bai kam antap long lain bilong mi? O olsem wanem mi ken stap strong yet long hevi taim mi lukim bagarap olgeta bilong kandre bilong mi?
Nau king Ahasuerus i tokim kwin Esta na Ju Mordekai, Lukim, mi bin givim Esta haus bilong Haman, na em ol i bin hangamapim antap long ples bilong hangamapim man, bilong wanem, em i putim han bilong em antap long ol Ju.
Yupela raitim tu bilong helpim ol Ju, olsem yupela i gat laik, long nem bilong king, na pasim dispela wantaim ring bilong king. Long wanem, dispela rait ol i raitim long nem bilong king, na pasim wantaim ring bilong king, i no gat man i ken tanim bek.
Nau ol i singautim ol man bilong rait bilong king long dispela taim long namba tri mun, em i olsem, mun Sivan, long namba 23 de bilong en. Na ol i raitim dispela bilong bihainim olgeta samting Mordekai i tok strong i go long ol Ju, na long ol namba tu hetman, na ol tultul na ol hetman bilong ol provins, dispela i stat long India i go long Itiopia, 127 provins, i go long olgeta wan wan provins bilong bihainim rait bilong en, na i go long olgeta wan wan lain i bihainim tok ples bilong ol, na long ol Ju bilong bihainim ol rait bilong ol, na bilong bihainim tok ples bilong ol.
Na em i raitim long nem bilong king Ahasuerus, na pasim dispela wantaim ring bilong king, na salim ol pas long han bilong ol man bilong karim pas antap long baksait bilong hos, na ol man bilong ran long ol miul, ol kemel, na ol yangpela dromederi kemel,
We insait long en king i oraitim pinis ol Ju husat i stap long olgeta wan wan biktaun long bungim ol yet wantaim, na long sanap bilong lukautim laip bilong ol, long bagarapim olgeta, long kilim i dai, na long mekim i dai, olgeta pawa bilong ol manmeri na provins husat i gat laik long paitim ol, ol liklik pikinini na meri wantaim, na bilong kisim kago long ol olsem prais bilong pait,
Antap long wanpela de long olgeta provins bilong king Ahasuerus, em i olsem, antap long namba 13 de bilong namba 12 mun, dispela em i mun Adar.
Kopi bilong rait bilong wanpela tok strong ol i mas givim long olgeta wan wan provins ol i mekim i kamap ples klia i go long olgeta manmeri, na long ol Ju i mas stap redi long dispela de long bekim pe nogut bilong ol yet i go long ol birua bilong ol.
Olsem na ol man bilong karim pas husat i ran antap long ol miul na ol kemel i go ausait, taim tok strong bilong king i hariapim ol na i strong long ol. Na strongpela tokaut ol i givim long haus king Susan.
¶ Na Mordekai i go ausait i lusim pes bilong king na em i werim ol naispela klos king i blupela na waitpela, na wantaim wanpela bikpela hat king gol, na wantaim wanpela klos bilong laplap i naispela tru na purpelpela. Na biktaun Susan i wokim amamas tru na i stap amamas.
Ol Ju i gat lait, na amamas, na amamas tru, na ona.
Na long olgeta wan wan provins, na long olgeta wan wan biktaun, long wanem hap we tok strong bilong king na strongpela tokaut bilong em i kamap, ol Ju i gat amamas tru na amamas, wanpela bikpela kaikai na wanpela gutpela de. Na planti bilong ol manmeri bilong dispela hap i kamap ol Ju. Long wanem, pret bilong ol Ju i pundaun antap long ol.