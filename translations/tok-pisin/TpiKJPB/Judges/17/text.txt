¶ Na i gat wanpela man bilong maunten Ifraim, husat nem bilong em em Maika.
Na em i tokim mama bilong em, Dispela 1,100 sekel silva, dispela ol i kisim long yu, long sait bilong dispela yu bin tok nogut long en, na toktok tu long tupela ia bilong mi, lukim, silva i stap wantaim mi. Mi kisim dispela. Na mama bilong em i tok, Blesing bilong BIKPELA i stap long yu, pikinini man bilong mi.
Na taim em i bin givim bek dispela 1,100 sekel silva long mama bilong em, mama bilong em i tok, Mi bin makim silva olgeta i go long BIKPELA i lusim han bilong mi bilong helpim pikinini man bilong mi, long wokim wanpela piksa god ol i sapim na wanpela piksa god ain. Olsem na nau mi bai givim dispela i go bek long yu.
Yet em i givim dispela mani i go bek long mama bilong em. Na mama bilong em i kisim 200 sekel silva, na givim long man bilong kukim ain, husat i wokim long em wanpela piksa god ol i sapim na wanpela piksa god ain. Na ol i stap long haus bilong Maika.
Na man Maika i gat wanpela haus bilong ol giaman god, na em i wokim wanpela ifat, na terafim, na mekim i kamap holi wanpela bilong ol pikinini man bilong em, husat i kamap pris bilong em.
Long ol dispela de i no gat king long Isrel, tasol olgeta wan wan man i mekim dispela samting i stretpela long tupela ai bilong em yet.
¶ Na i gat wanpela yangpela man i kam ausait long Betlehem-juda bilong famili bilong Juda, husat i wanpela man Livai, na em i stap waira long dispela hap.
Na dispela man i go ausait long biktaun i stat long Betlehem-juda long go stap waira we em i ken painim wanpela ples. Na em i kam long maunten Ifraim long haus bilong Maika, taim em i wokabaut.
Na Maika i tokim em, Yu kam long we? Na em i tokim em, Mi wanpela man Livai bilong Betlehem-juda, na mi go long stap waira long wanem hap we mi ken painim wanpela ples.
Na Maika i tokim em, Stap wantaim mi, na stap long mi wanpela papa na pris, na mi bai givim yu tenpela sekel silva long wan wan yia, na wanpela senis bilong naispela klos, na ol kaikai bilong yu. Olsem na dispela man Livai i go insait.
Na dispela man Livai i tok em inap long stap wantaim dispela man. Na dispela yangpela man i stap long em olsem wanpela bilong ol pikinini man bilong em.
Na Maika i mekim dispela man Livai i kamap holi. Na dispela yangpela man i kamap pris bilong em, na stap long haus bilong Maika.
Nau Maika i tok, Nau mi save long BIKPELA bai mekim gut long mi, taim mi luksave long mi gat wanpela man Livai long stap pris bilong mi.