¶ Nau ol Filistin i pait birua long Isrel. Na ol man bilong Isrel i ranawe long ai bilong ol Filistin, na pundaun taim ol i kilim ol i dai long maunten Gilboa.
Na ol Filistin i ran strong long bihainim Sol na ol pikinini man bilong em. Na ol Filistin i kilim i dai Jonatan, na Abinadap, na Malkisua, ol pikinini man bilong Sol.
Na pait i go strong tru i birua long Sol, na ol man bilong sutim banara i sutim em. Na em i kisim bagarap tru long ol man bilong sutim banara.
Nau Sol i tokim man bilong karim klos pait bilong em, Kamautim bainat bilong yu, na sutim mi i go namel olgeta wantaim dispela. Nogut ol dispela lain i no katim skin i kam na sutim mi i go namel olgeta, na bagarapim mi nogut. Tasol man bilong karim klos pait bilong em i no laik. Long wanem, em i pret tru. Olsem na Sol i kisim bainat, na pundaun antap long en.
Na taim man bilong karim klos pait bilong em i luksave long Sol i dai pinis, em i pundaun wankain olsem antap long bainat bilong em, na dai pinis wantaim em.
Olsem na Sol i dai pinis, na tripela pikinini man bilong em, na man bilong karim klos pait bilong em, na olgeta soldia bilong em, dispela de stret wantaim.
Na taim ol man bilong Isrel husat i stap long hapsait long ples daun, na ol husat i stap long hapsait bilong wara Jordan, i luksave long ol man bilong Isrel i ranawe, na long Sol na ol pikinini man bilong em i dai pinis, ol i givim baksait long ol biktaun, na ranawe. Na ol Filistin i kam na stap long ol.
¶ Na em i kamap olsem long de bihain, taim ol Filistin i kam long rausim ol kago long ol man ol i kilim i dai, long ol i lukim Sol na tripela pikinini man bilong em i pundaun long maunten Gilboa.
Na ol i rausim het bilong em olgeta, na rausim ol klos pait bilong em, na salim tok i go long hap bilong ol Filistin raun nabaut, long mekim dispela i kamap ples klia insait long haus bilong ol piksa god bilong ol, na namel long ol lain manmeri bilong ol.
Na ol i putim ol klos pait bilong em long haus bilong Astarot. Na ol i pasim bodi bilong em long banis bilong Bet-san.
Na taim ol man i stap long Jebes-gileat i harim long ol dispela samting ol Filistin i bin mekim long Sol,
Olgeta strongpela man bilong pait i kirap, na go olgeta hap bilong nait, na kisim bodi bilong Sol na ol bodi bilong ol pikinini man bilong em long banis bilong Bet-san, na kam long Jebes, na kukim ol olgeta long dispela hap.
Na ol i kisim ol bun bilong ol, na planim ol aninit long wanpela diwai long Jebes, na tambuim kaikai sevenpela de.