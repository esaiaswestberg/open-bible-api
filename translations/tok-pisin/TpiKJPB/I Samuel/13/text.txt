¶ Sol i bosim kingdom wanpela yia. Na taim em i bin bosim kingdom long Isrel tupela yia,
Sol i makim long em 3,000 man bilong Isrel. We long dispela, 2,000 i stap wantaim Sol long Mikmas na long maunten Betel, na 1,000 i stap wantaim Jonatan long Gibia bilong Benjamin. Na olgeta arapela bilong ol manmeri em i salim olgeta wan wan man long haus sel bilong em.
Na Jonatan i paitim lain soldia bilong ol Filistin husat i stap long Geba, na ol Filistin i harim long dispela. Na Sol i winim biugel i go long olgeta dispela hap, i spik, Larim ol lain Hibru i harim.
Na olgeta Isrel i harim tok long Sol i bin paitim lain soldia bilong ol Filistin, na long Isrel tu i luk olsem sting samting long ai bilong ol Filistin. Na ol i singautim ol lain long bung wantaim i bihainim Sol long Gilgal.
Na ol Filistin i bungim ol yet wantaim long pait wantaim Isrel, 30,000 karis, na 6,000 man i ran long hos, na ol manmeri i olsem dispela wesan i stap long nambis bilong biksi i planti tru. Na ol i kam antap, na sanapim haus sel long Mikmas, i lusim Bet-aven i go long hap is.
Taim ol man bilong Isrel i luksave long ol i stap long hatpela ples, (long wanem, ol lain i pilim bikpela wari,) orait ol lain i bin haitim ol yet insait long ol hul i go insait long maunten, na long ol ples bus i pas klostu, na long ol ston, na long ol ples antap, na long ol bikpela hul.
Na sampela bilong ol lain Hibru i go hapsait long Jordan long hap bilong Gat na Gileat. Na long sait bilong Sol, em i stap yet long Gilgal, na olgeta manmeri i bihainim em wantaim guria.
¶ Na em i stap yet sevenpela de, bilong bihainim dispela taim stret Samyuel i bin makim. Tasol Samyuel i no kam long Gilgal. Na ol lain i bruk bruk nabaut na lusim em.
Na Sol i tok, Bringim long hia wanpela ofa i kuk olgeta i kam long mi, na ol ofa bilong givim bel isi. Na em i ofaim ofa i kuk olgeta.
Na em i kamap olsem, long taim stret long em i bin wokim wanpela pinis bilong ofaim ofa i kuk olgeta, lukim, Samyuel i kamap. Na Sol i go ausait long bungim em, inap long em i ken tok gude long em.
Na Samyuel i tok, Yu bin mekim wanem? Na Sol i tok, Bikos mi luksave long ol manmeri i bruk nabaut na lusim mi, na long yu no kamap insait long ol dispela de yu makim, na long ol Filistin i bungim ol yet wantaim long Mikmas,
Olsem na mi tok, Ol Filistin bai kam daun nau antap long mi long Gilgal, na mi no bin wokim autim askim i go long BIKPELA. Olsem na mi strong long mi yet, na wokim wanpela ofa i kuk olgeta.
Na Samyuel i tokim Sol, Yu bin mekim kranki pasin. Yu no bin holimpas tok strong bilong BIKPELA, God bilong yu, dispela Em i tok strong long yu. Long wanem, nau BIKPELA i bin gat laik long strongim kingdom bilong yu antap long Isrel bilong oltaim oltaim.
Tasol nau kingdom bilong yu bai i no inap go yet. BIKPELA i bin painim bilong em wanpela man bilong bihainim bel bilong Em yet, na BIKPELA i bin tok strong long em long stap kepten long bosim lain bilong Em, bilong wanem, yu no bin holimpas dispela samting BIKPELA i tok strong long yu.
¶ Na Samyuel i kirap, na kisim em yet long lusim Gilgal i go long Gibia bilong Benjamin. Na Sol i kaunim ol lain husat i stap wantaim em, klostu olsem 600 man.
Na Sol, na Jonatan, pikinini man bilong em, na ol lain husat i stap wantaim ol, i stap long Gibia bilong Benjamin. Tasol ol Filistin i wokim kem long Mikmas.
Na ol lain bilong kisim kago bilong pait i kam ausait long kem bilong ol Filistin long tripela lain. Wanpela lain i tanim i go long rot i go long Ofra, i go long hap bilong Sual.
Na narapela lain i tanim long rot i go long Bet-horon. Na narapela lain i tanim i go long rot bilong dispela hap arere i lukluk i go long ples daun bilong Seboim i go long ples i no gat man.
Nau ol i no gat wanpela man bilong wokim ain long olgeta hap bilong Isrel. Long wanem, ol Filistin i tok, Nogut ol lain Hibru i wokim bilong ol ol bainat o ol spia bilong tromoi.
Tasol olgeta man bilong Isrel i save go daun long ol Filistin, long sapim olgeta wan wan man samting bilong em bilong brukim graun, na samting bilong em bilong katim graun, na akis bilong em, na baira bilong em.
Tasol ol i gat pail bilong ol baira, na bilong ol samting bilong katim graun, na bilong ol fok, na bilong ol akis, na bilong sapim ol ain bilong hariapim animal.
Olsem na em i kamap olsem long de bilong pait, long i no gat bainat o spia bilong tromoi tu i stap long han bilong wanpela bilong ol lain husat i stap wantaim Sol na Jonatan. Tasol wantaim Sol na wantaim Jonatan, pikinini man bilong em, i gat.
Na ol lain soldia bilong ol Filistin i go ausait long pasis bilong Mikmas.