¶ Na em i kamap olsem, taim em i bin wokim wanpela pinis bilong toktok long Sol, long tewel bilong Jonatan i pas wantaim tewel bilong Devit, na Jonatan i laikim em tru olsem tewel bilong em yet.
Na Sol i kisim em long dispela de, na em i no gat laik long larim em i go long ples moa long haus bilong papa bilong em.
Nau Jonatan na Devit i wokim kontrak, bilong wanem, em i laikim em tru olsem tewel bilong em yet.
Na Jonatan i rausim dispela longpela saket bilong em yet i stap long em, na givim dispela long Devit, na ol klos bilong em, yes, inap long bainat bilong em, na banara bilong em, na bikpela let bilong em.
Na Devit i go ausait long wanem hap we Sol i salim em, na em yet i wokabaut wantaim save tru. Na Sol i putim em long bosim ol lain bilong bikpela pait, na em i kisim orait long ai bilong olgeta manmeri, na tu long ai bilong olgeta wokboi bilong Sol.
¶ Na em i kamap olsem taim ol i kam, taim Devit i kam bek long bikpela kilim i dai bilong ol Filistin, long ol meri i kam ausait long olgeta biktaun bilong Isrel, na singim song na danis, long bungim king Sol, wantaim ol liklik kundu, wantaim amamas tru, na wantaim ol samting bilong wokim musik.
Na ol meri i bekim wanpela i go long narapela taim ol i pilai, na tok, Sol i bin kilim i dai ol tausen bilong em, na Devit ol ten tausen bilong em.
Na Sol i belhat nogut tru, na dispela toktok i no amamasim em. Na em i tok, Ol i bin kolim ol ten tausen long Devit, na long mi ol i bin kolim ol tausen tasol. Na em i ken kisim wanem samting moa , kingdom tasol?
Na Sol i putim ai long Devit long dispela de i go.
Na em i kamap olsem long de bihain, long dispela spirit nogut i kam long God i kam antap long Sol, na em i autim tok profet insait long namel bilong haus bilong em. Na Devit i pilai wantaim han bilong em, olsem em i wokim long ol arapela taim. Na i gat bikpela spia i stap long han bilong Sol.
Na Sol i tromoi dispela bikpela spia. Long wanem, em i tok, Mi bai paitim Devit, yes, long banis wantaim dispela. Na Devit i ranawe i go longwe long pes bilong em tupela taim.
¶ Na Sol em i pret long Devit, bilong wanem, BIKPELA i stap wantaim em, na Em i lusim Sol.
Olsem na Sol i rausim em long em, na makim em kepten long bosim 1,000. Na em i go ausait na kam insait long ai bilong ol manmeri.
Na Devit i wokabaut em yet wantaim save tru long olgeta pasin bilong em. Na BIKPELA i stap wantaim em.
Olsem na taim Sol i luksave long Devit i wokabaut em yet wantaim save tru tru, em i pret long em.
Tasol olgeta Isrel na Juda i laikim tru Devit, bilong wanem, em i go ausait na kam insait long ai bilong ol.
Na Sol i tokim Devit, Lukim namba wan pikinini meri bilong mi Merap. Mi bai givim em long yu long maritim. Tasol yu mas stap strong bilong pait long sait bilong mi, na paitim ol pait bilong BIKPELA. Long wanem, Sol i tok, No ken larim han bilong mi stap antap long em, tasol larim han bilong ol Filistin stap antap long em.
Na Devit i tokim Sol, Mi husat? Na laip bilong mi em i wanem samting, o famili bilong papa bilong mi long Isrel, inap long mi ken stap tambu pikinini man bilong king?
Tasol em i kamap olsem long dispela taim, taim Sol i sapos long givim pikinini meri bilong em Merap i go long Devit, long Sol i givim em long Adriel, man Ebel-mehola, long maritim.
Na pikinini meri bilong Sol Mikal i laikim tru Devit. Na ol i tokim Sol, na dispela samting i amamasim em.
Na Sol i tok, Mi bai givim meri long em, inap long em i ken stap wanpela trap long em, na inap long ol han bilong ol Filistin i ken birua long em. Olsem na Sol i tokim Devit, Yu bai stap tambu pikinini man bilong mi tude long wanpela bilong tupela.
Na Sol i tok strong long ol wokboi bilong em, i spik, Stori wantaim Devit hait, na tok, Lukim, king i gat gutpela amamas long yu, na olgeta wokboi bilong em i laikim yu tru. Olsem na nau yu mas kamap tambu pikinini man bilong king.
Na ol wokboi bilong Sol i tokim ol dispela toktok long tupela ia bilong Devit. Na Devit i tok, Ating em i luk olsem i liklik samting long ai bilong yupela long stap tambu pikinini man bilong king, taim yumi luksave olsem mi rabisman, na mi no gat biknem liklik?
Na ol wokboi bilong Sol i tokim em, i spik, Devit i toktok long dispela kain pasin olsem.
Na Sol i tok, Yupela bai tokim Devit olsem, King i no gat laik long yu baim em long mani, tasol em i laikim 100 laplap bilong sem bilong ol Filistin, long bekim pe nogut long ol birua bilong king. Tasol Sol i gat tingting long mekim Devit pundaun long han bilong ol Filistin.
Na taim ol wokboi bilong em i tokim Devit long ol dispela toktok, em i amamasim Devit gutpela long kamap tambu pikinini man bilong king. Na ol de i no pinis yet.
Olsem na Devit i kirap na go, em na ol lain bilong em, na kilim i dai bilong ol Filistin 200 man. Na Devit i bringim ol laplap bilong sem bilong ol, na ol i givim dispela namba olgeta long king, inap long em i ken stap tambu pikinini man bilong king. Na Sol i givim pikinini meri bilong em Mikal long em long maritim.
Na Sol i lukim na save long BIKPELA i stap wantaim Devit, na long Mikal, pikinini meri bilong Sol, i laikim em tru.
Na Sol i pret moa yet long Devit. Na Sol i kamap birua bilong Devit oltaim.
Nau ol hetman bilong ol Filistin i go ausait. Na em i kamap olsem, bihain long ol i go ausait, long Devit em yet i wokabaut wantaim save tru moa long olgeta wokboi bilong Sol. Olsem tasol nem bilong em i gat bikpela namba.