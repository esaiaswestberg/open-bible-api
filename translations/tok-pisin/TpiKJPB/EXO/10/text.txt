¶ Na BIKPELA i tok long Moses, Go insait na go long Fero. Long wanem Mi bin mekim bel bilong em i kamap olsem ston wantaim bel bilong ol wokboi bilong em, bai Mi ken soim ol mak bilong Mi long pes bilong em.
Na long yu ken tokaut long ia bilong pikinini man bilong yu na tu long ia bilong pikinini man bilong pikinini man bilong yu, long wanem samting Mi bin mekim long Isip, na ol mak bilong Mi, Mi bin mekim namel long ol, bai yupela ken save long Mi stap BIKPELA.
Na Moses na Eron i kam insait na i kam long Fero na tok long em, God BIKPELA bilong lain Hibru i tok olsem, Hamas taim bai yu no laik daunim yu yet long pes bilong Mi? Larim ol manmeri bilong Mi i go, bai ol i ken mekim wok bilong Mi.
Sapos nogat, na sapos yu no laik long larim ol manmeri bilong Mi i go, harim, tumora bai Mi bringim ol grasop i kam insait long arere bilong graun bilong yu.
Na ol bai karamapim pes bilong dispela graun, bai wanpela i no inap lukim graun. Na ol bai kaikai ol dispela samting i stap yet, na ol i stap yet long yupela long dispela ren ais. Na ol bai kaikai olgeta diwai wan wan i bilong yupela na i kamap bikpela long ol ples i op.
Na ol bai pulapim ol haus bilong yu, na ol haus bilong olgeta wokboi bilong yu, na ol haus bilong olgeta lain Isip. Ol papa bilong yu na ol tumbuna papa bilong yu i no bin lukim dispela kain samting long taim ol i bin i stap long dispela graun inap long tude. Na em i tanim em yet na i go long lusim Fero.
Na ol wokboi bilong Fero i tok long em, Hamas taim bai dispela man i stap wanpela umben long yumi? Larim ol man i go, bai ol i ken mekim wok bilong BIKPELA, em God bilong ol. Ating yu no save yet long Isip i bagarap olgeta?
Na ol i bringim Moses na Eron gen long Fero. Na em i tok long tupela, Go, mekim wok bilong BIKPELA, em God bilong yupela. Tasol ol bai i go em husat?
Na Moses i tok, Mipela bai go wantaim ol yangpela bilong mipela na wantaim ol lapun bilong mipela, em wantaim ol pikinini man bilong mipela na wantaim ol pikinini meri bilong mipela. Na tu bai mipela i go wantaim ol sipsip samting bilong mipela, na wantaim ol bulmakau samting bilong mipela, long wanem mipela i mas wokim wanpela bikpela kaikai i go long BIKPELA
Na em i tok long ol, Larim BIKPELA i stap olsem wantaim yupela, olsem bai mi larim yupela i go wantaim ol liklik pikinini bilong yupela. Lukluk long dispela, long wanem samting nogut i stap long pes bilong yupela.
I no olsem. Go nau yupela ol man, na mekim wok bilong BIKPELA, long wanem yupela i gat laik long mekim dispela. Na ol i rausim tupela long lusim pes bilong Fero.
¶ Na BIKPELA i tok long Moses, Taitim han bilong yu i go long graun bilong Isip long ol grasop, bai ol i ken kamap long graun bilong Isip, na kaikai olgeta sayor wan wan bilong dispela hap graun, yes olgeta samting ren ais i bin larim i stap yet.
Na Moses i mekim i go antap stik bilong wokabaut bilong em long graun bilong Isip. Na BIKPELA i bringim win long hap sankamap long dispela hap graun olgeta taim long dispela de, wantaim olgeta taim long dispela nait. Na taim moningtaim i kamap, dispela win long hap sankamap i bringim ol grasop.
Na ol grasop i go long olgeta hap graun bilong Isip. Na ol i stap long graun long olgeta hap bilong ol arere bilong Isip. Ol i givim bikpela hevi long ol. Pastaim i no gat ol grasop olsem ol, na tu i no gat dispela kain bai i stap bihain long ol.
Long wanem ol i karamapim pes bilong olgeta hap bilong dispela graun, inap long dispela hap graun i kamap tudak. Na ol i kaikai olgeta sayor samting wan wan bilong dispela hap graun, wantaim olgeta prut bilong ol diwai ren ais i bin larim i stap yet. Na i no gat wanpela grinpela samting i stap yet long ol diwai, o long ol sayor samting bilong ol ples op long olgeta graun bilong Isip.
Long dispela taim Fero i singaut hariap long Moses na Eron. Na em i tok, Mi bin mekim sin i birua long BIKPELA, em God bilong yupela, na long yupela.
Olsem na nau mi askim plis long yu long lusim sin bilong mi dispela wanpela taim tasol, na askim strong BIKPELA, em God bilong yupela long Em i ken tekewe dispela dai tasol, long mi.
Na em i go ausait long lusim Fero, na em i askim strong long BIKPELA.
Na BIKPELA i tanim bikpela win i kamap strong long hap sandaun. Na dispela i tekewe ol grasop na tromoi ol long Retsi. Na i no gat wanpela grasop i stap yet insait long olgeta arere bilong graun bilong Isip.
Tasol BIKPELA i mekim bel bilong Fero i kamap olsem ston, olsem na em i no laik larim ol pikinini bilong Isrel i go.
¶ Na BIKPELA i tok long Moses, Taitim han bilong yu i go long heven, bai tudak i ken i stap long graun bilong Isip, yes em tudak ol i ken pilim.
Na Moses i taitim han bilong em i go long heven. Na strongpela tudak i kamap tripela de long olgeta graun bilong Isip.
Ol i no lukim narapela, na tu olgeta i no kirap long lusim ples bilong em long tripela de. Tasol olgeta pikinini bilong Isrel i gat lait long haus bilong ol.
Na Fero i singaut long Moses na tok, Yupela go na mekim wok bilong BIKPELA. Tasol larim ol sipsip samting bilong yupela na ol bulmakau samting bilong yupela i stap yet. Na tu mi larim ol liklik pikinini i go wantaim yupela.
Na Moses i tok, Yu mas givim mipela tu ol sakrifais na ol ofa i kuk olgeta, bai mipela ken mekim sakrifais i go long BIKPELA, em God bilong mipela.
Ol bulmakau samting bilong mipela bai go wantaim mipela tu. Na i no gat wanpela fut bilong bulmakau bai i stap bek. Long wanem mipela i mas yusim ol long mekim wok bilong BIKPELA, em God bilong mipela. Na mipela i no save long wanem samting bai mipela i mekim wok bilong BIKPELA inap long mipela i kam long dispela hap.
Tasol BIKPELA i mekim bel bilong Fero i kamap olsem ston, na em i no laik larim ol i go.
Na Fero i tok long em, Yu mas lusim mi, na was gut long yu yet. Yu no ken lukim pes bilong mi moa. Long wanem long de yu lukim pes bilong mi, bai yu dai pinis.
Na Moses i tok, Yu bin toktok stret. Bai mi no lukim pes bilong yu moa.