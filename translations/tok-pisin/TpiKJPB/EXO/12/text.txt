¶ Na BIKPELA i tok long Moses na Eron long graun bilong Isip, na spik,
Dispela mun bai i stap namba wan bilong ol mun long yupela. Em bai stap namba wan mun bilong yia long yupela.
Yupela i mas tok long olgeta bilong dispela bikpela bung bilong ol manmeri bilong Isrel na spik, Long namba ten de bilong dispela mun ol i mas kisim i kam long olgeta man wan wan bilong ol, wanpela pikinini sipsip bilong bihainim haus bilong ol papa bilong ol, wanpela pikinini sipsip long wanpela haus.
Na sapos lain i stap long haus em i liklik tumas long kaikai wanpela pikinini sipsip, orait larim em na man i stap klostu long haus bilong em i kisim dispela pikinini sipsip bilong bihainim namba bilong ol tewel. Bai yupela i kaunim hamas ol man wan wan inap kaikai long makim pikinini sipsip.
Pikinini sipsip i mas i no gat mak nogut, na i stap sipsip man bilong namba wan yia. Yupela mas kisim em long ol sipsip o long ol meme tasol.
Na yupela mas lukautim dispela inap long namba 14 de bilong dispela mun. Na olgeta bilong dispela bung bilong ol manmeri bilong Isrel bai kilim dispela i dai long apinun tru.
Na ol bai kisim blut bilong dispela na paitim dispela long tupela pos i stap long sait sait na long pos i stap antap long dua bilong ol haus, ol bai stap long ol bilong kaikai dispela pikinini sipsip o meme.
Na ol bai kaikai dispela mit long dispela nait. Ol i mas kukim long paia na kaikai dispela wantaim bret i no gat yis na ol sayor i gat pait.
Ol i no ken kaikai dispela taim em i no tan yet. Na ol i no ken kukim wantaim wara. Ol i mas kukim wantaim paia, het bilong em na ol lek bilong em na bel bilong em tu.
Na yupela i no ken larim wanpela hap bilong dispela i stap inap long moningtaim. Na ol dispela samting i stap yet long moning yupela i mas kukim long paia.
Na bai yupela i kaikai dispela olsem, pasim laplap long bel bilong yu, na putim ol su bilong yupela long ol fut bilong yupela, na kisim stik bilong wokabaut bilong yupela long han bilong yupela. Na yupela mas kaikai dispela hariap. Dispela em i Pasova bilong BIKPELA.
Long wanem bai Mi go long olgeta hap bilong graun bilong Isip long dispela nait, na bai Mi paitim bilong kilim i dai olgeta namba wan pikinini long graun bilong Isip, em bilong ol man wantaim ol animal. Na bai Mi mekim pe bilong kot i birua long olgeta god bilong Isip. Mi stap BIKPELA.
Na dispela blut bai i stap long yupela long wanpela mak i stap long ol haus yupela i stap long ol. Na taim Mi lukim dispela blut, bai Mi abrusim yupela, na dispela bagarap bai i no stap long yupela long bagarapim yupela taim Mi paitim graun bilong Isip.
Na dispela de bai stap long yupela long kirapim tingting gen, na yupela mas holimpas dispela bikpela kaikai long BIKPELA i go long ol lain tumbuna pikinini bilong yupela. Yupela i mas wokim lo long holimpas dispela bikpela kaikai inap long oltaim oltaim.
Sevenpela de yupela i mas kaikai bret i no gat yis. Yes, long namba wan de yupela i mas rausim yis long ol haus bilong yupela. Long wanem, wanem man o meri i kaikai bret i gat yis long namba wan de inap long de namba seven, ol i mas rausim dispela tewel long Isrel.
Na long namba wan de wanpela bung i holi bai i stap, na long de namba seven wanpela bung i holi bai i stap long yupela. Yupela i no ken mekim wanpela kain wok long dispela tupela de, ol dispela samting olgeta man wan wan i mas kaikai tasol, dispela tasol yupela i ken mekim.
Na yupela i mas mekim dispela bikpela kaikai bilong bret i no gat yis. Long wanem, long dispela wanpela de Mi bin bringim ol ami bilong yupela long lusim graun bilong Isip. Olsem na yupela i mas mekim dispela long dispela de, long wanpela lo long ol lain tumbuna pikinini bilong yupela inap long oltaim oltaim.
Long namba wan mun, long namba 14 de bilong dispela mun long apinun tru, yupela i mas kaikai bret i no gat yis, inap long apinun tru long 21 de bilong dispela mun.
Sevenpela de bai ol i no inap lukim yis i stap long ol haus bilong yupela. Long wanem, wanem man o meri i kaikai dispela samting i gat yis, yes ol i mas rausim dispela tewel long bung bilong ol manmeri bilong Isrel, maski em i stap man bilong longwe ples, o mama i karim em long dispela hap graun.
Yupela no ken kaikai wanpela samting i gat yis, na long olgeta hap yupela i stap long em, yupela i mas kaikai bret i no gat yis.
¶ Long dispela taim Moses i singaut long olgeta lapun hetman bilong Isrel, na em i tok long ol, Kisim i kamaut long yupela wanpela pikinini sipsip o meme bilong bihainim ol famili bilong yupela, na kilim i dai dispela Pasova.
Na yupela i mas kisim wanpela bung long bus hisop na putim dispela long dispela blut i stap long dis na paitim pos antap na tupela pos i stap long sait sait long blut i stap long dis. Na i no gat wanpela bilong yupela i ken go ausait long dua bilong haus bilong em inap long moning.
Long wanem BIKPELA bai kam long paitim lain Isip. Na taim Em i lukim blut i stap long pos antap na long tupela pos i stap sait sait, BIKPELA bai abrusim dispela dua, na bai Em i no larim dispela wanpela bilong bagarapim olgeta i kam insait long ol haus bilong yupela long paitim yupela.
Na yupela i mas mekim dispela samting long i stap wanpela lo long yupela na long ol pikinini man bilong yupela inap long oltaim oltaim.
Na em bai kamap olsem, taim yupela i kam long graun BIKPELA i laik givim yupela, bilong bihainim promis bilong Em, bai yupela i mas holimpas dispela samting.
Na em bai kamap olsem, taim ol pikinini bilong yupela bai tok long yupela, Dispela samting yupela i mekim em i gat wanem as?
Orait yupela i ken tok, Em i sakrifais bilong Pasova bilong BIKPELA, Em i bin abrusim ol haus bilong ol pikinini bilong Isrel insait long Isip, taim Em i paitim lain Isip na kisim bek ol lain bilong yumi. Na ol manmeri i daunim het na lotu.
Na ol pikinini bilong Isrel i go, na mekim olsem BIKPELA i givim strongpela tok long Moses na Eron, ol i mekim olsem.
¶ Na em i kamap olsem, long biknait BIKPELA i paitim olgeta namba wan pikinini long graun bilong Isip, em namba wan pikinini bilong Fero, man i sindaun long sia king bilong em, i go long namba wan pikinini bilong kalabusman i stap long kalabus, na olgeta namba wan pikinini bilong ol bulmakau samting.
Na Fero i kirap long nait, em na olgeta wokboi bilong em, na olgeta lain Isip. Na i gat bikpela krai sori i kamap long Isip, long wanem i no gat wanpela haus i no gat wanpela daiman i stap.
Na em i singaut long Moses na Eron long nait, na em i tok, Kirap na yupela i mas go long lusim ol manmeri bilong mi, yupela wantaim ol pikinini bilong Isrel tu, na go mekim wok bilong BIKPELA, olsem yupela i bin tok.
Na tu kisim ol sipsip samting bilong yupela na ol bulmakau samting bilong yupela, olsem yupela i bin tok, na lusim hia. Na givim blesing long mi tu.
Na lain Isip i strong tru long ol manmeri, long ol i ken salim ol i lusim dispela hap graun hariap. Long wanem ol i tok, Mipela olgeta i stap ol daiman.
Na ol manmeri i kisim plaua pastaim long ol i putim yis long em, long wanem ol dis bilong wokim bret em i pas insait long ol klos bilong ol long ol sol bilong ol.
Na ol pikinini bilong Isrel i mekim bilong bihainim tok bilong Moses, na ol i dinau long lain Isip long ol bilas bilong silva, na bilas bilong gol, na ol klos.
Na BIKPELA i givim ol Isrel biknem long ai bilong ol Isip, olsem na ol i dinau long ol long olgeta samting ol i sot long em. Na ol i kisim ol kago bilong ol Isip.
¶ Na ol pikinini bilong Isrel i wokabaut long lusim Rameses na i go long Sukot, na ol i stap klostu sikis handet tausen i wokabaut long lek, em ol man, na ol i no kaunim ol pikinini.
Na planti manmeri tru i bilong ol arapela lain i go antap tu wantaim ol. Na ol i gat ol sipsip samting na ol bulmakau samting, yes planti tumas bulmakau.
Na ol i kukim long aven plaua i no gat yis bilong dispela plaua ol i bringim i kamaut long Isip, long wanem em i no gat yis. As bilong dispela em i ol Isip i rausim ol long Isip, na ol i no inap wet, na tu ol i no bin redim wanpela kaikai long ol yet.
Nau ol pikinini bilong Isrel i bin sindaun na stap waira long Isip long foa handet na teti yia.
Na em i kamap olsem, long pinis bilong dispela foa handet na teti yia, yes long dispela de tasol em i kamap olsem, long olgeta bilong bikpela lain bilong BIKPELA i lusim graun bilong Isip.
Planti manmeri i mas makim dispela nait i go long BIKPELA, long wanem Em i bin bringim ol i kamaut long graun bilong Isip. Dispela em i dispela nait bilong BIKPELA, na olgeta pikinini bilong Isrel i ken makim dispela long ol lain tumbuna pikinini bilong ol bihain.
¶ Na BIKPELA i tok long Moses na Eron, Dispela em i lo bilong Pasova. Ol manmeri bilong longwe ples i no inap kaikai long dispela.
Tasol wokboi bilong olgeta man wan wan, em i bin baim em long mani, taim yu bin katim skin bilong em, long dispela taim em i ken kaikai dispela.
Wanpela man o meri bilong narapela hap na wanpela wokboi yu givim fotnait long em, ol i no inap kaikai long dispela.
Ol i mas kaikai dispela long wanpela haus. Yu no ken karim dispela mit i go nabaut long lusim haus. Na tu yupela i no ken brukim bun bilong dispela.
Olgeta bilong bung bilong ol manmeri bilong Isrel i mas holimpas long dispela.
Na taim wanpela man bilong longwe ples i stap waira wantaim yu, na em i laik bihainim dispela Pasova i go long BIKPELA, larim olgeta man bilong em i katim skin, na long dispela taim larim em i kam klostu na bihainim dispela. Na em bai stap olsem wanpela mama i bin karim em long dispela hap graun. Long wanem i no gat wanpela i no bin katim skin i ken kaikai dispela.
Wanpela lo bai stap long man mama i karim em long ples, na long man bilong longwe ples i kam na stap waira namel long yupela.
Olgeta pikinini bilong Isrel i mekim dispela, olsem BIKPELA i givim strongpela tok long Moses na Eron, olsem ol i mekim.
Na em i kamap olsem long dispela wanpela de tasol, BIKPELA i bringim ol pikinini bilong Isrel i lusim graun bilong Isip long ol ami bilong ol.