¶ Na BIKPELA i tok long Moses, na spik,
Toktok long ol pikinini bilong Isrel, bai ol i ken tanim na wokim kem long pes bilong Pi-hahirot namel long Mikdol na solwara, em hapsait long Bal-sefon. Long pes bilong dispela yupela i mas wokim kem arere long solwara.
Long wanem Fero bai tok long ol Isip long ol pikinini bilong Isrel olsem, ol i pas long graun, dispela ples i no gat man i pasim ol.
Na bai Mi mekim bel bilong Fero i kamap olsem ston, bai em i bihainim ol, na bai Mi kisim biknem long Fero, na long olgeta bikpela ami bilong em, bai ol Isip i ken save long Mi stap BIKPELA. Na ol i mekim olsem.
Na tok i kam long king bilong Isip long ol manmeri i ranawe. Na bel bilong Fero na bilong ol wokboi bilong em i tanim na i birua long ol manmeri, na ol i tok, Bilong wanem yumi bin mekim dispela, long yumi bin larim Isrel i go long lusim pasin bilong mekim wok bilong yumi?
Na king i redim karis bilong pait bilong em, na em i kisim ol manmeri bilong em i go wantaim em.
Na em i kisim 600 karis bilong pait em i makim, na olgeta karis bilong pait bilong Isip na ol kepten i bosim olgeta bilong ol wan wan.
Na BIKPELA i mekim bel bilong Fero, king bilong Isip, i kamap olsem ston, na em i go bilong ranim ol pikinini bilong Isrel. Na ol pikinini bilong Isrel i bin i go lusim Isip wantaim han bilong ol i stap antap.
Tasol ol Isip i go bilong ranim ol, em olgeta hos na karis bilong pait bilong Fero, na ol man bilong em i sindaun long hos, na ami bilong em, na ol Isip i bungim ol long kem i stap arere long solwara, klostu long Pi-hahirot, na long pes bilong Bal-sefon.
¶ Na taim Fero i kam klostu, ol pikinini bilong Isrel i litimapim ol ai bilong ol, na harim, ol Isip i kam bihain long ol. Na ol i pret nogut tru. Na ol pikinini bilong Isrel i singaut long BIKPELA.
Na ol i tok long Moses, Ating i no gat ol matmat i stap long Isip em i as bilong yu bin kisim mipela i go long i dai pinis long dispela ples i no gat man? Olsem wanem yu bin mekim olsem long mipela, long kisim mipela long lusim Isip?
Ating dispela i no tok mipela i bin tokim yu long Isip, na spik, Larim mipela i stap, bai mipela i ken mekim wok bilong ol Isip? Long wanem em i mobeta long mipela i mekim wok bilong ol Isip, long mipela i dai pinis long dispela ples i no gat man.
Na Moses i tok long ol manmeri, Yupela i no ken pret, sanap i stap na lukim dispela kisim bek bilong BIKPELA, Em bai soim dispela long yupela tude. Long wanem, ol Isip yupela i bin lukim tude, bai yupela i no lukim ol gen inap long oltaim oltaim.
BIKPELA bai pait long helpim yupela, na yupela bai pasim maus bilong yupela.
¶ Na BIKPELA i tok long Moses, Bilong wanem yu singaut long Mi? Tok long ol pikinini bilong Isrel, long ol i mas go het.
Tasol yu mas litimapim stik bilong wokabaut bilong yu, na taitim han bilong yu antap long solwara na brukim dispela. Na ol pikinini bilong Isrel bai go long graun i drai long namel long dispela solwara.
Na Mi, harim, Mi bai mekim bel bilong ol Isip i kamap olsem ston, na ol bai bihainim ol. Na bai Mi kisim biknem long Fero na long olgeta ami bilong em, na long ol karis bilong pait bilong em, na long ol man bilong em i sindaun long ol hos.
Na ol Isip bai save long Mi stap BIKPELA, long taim Mi kisim biknem long Fero, na long ol karis bilong pait bilong em, na long ol man bilong em i sindaun long ol hos.
Na ensel bilong God, husat i bin i go paslain long kem bilong Isrel, em i go na go baksait long ol, na dispela klaut i stap antap em i lusim pes bilong ol, na dispela i sanap long baksait bilong ol.
Na dispela i kam namel long kem bilong ol Isip na kem bilong Isrel. Na dispela i klaut na tudak long ol Isip, tasol dispela i givim lait long nait long ol Isrel, olsem wanpela lain i no kam klostu arapela lain olgeta taim long nait.
¶ Na Moses i taitim han bilong em antap long solwara. Na BIKPELA i mekim solwara i go bek long wanpela strongpela win i kam long hap sankamap olgeta taim bilong nait, na dispela i mekim solwara i kamap graun i drai na ol wara i bruk.
Na ol pikinini bilong Isrel i go namel long solwara long graun i drai, na ol wara i stap wanpela banis long ol long han sut bilong ol na long han kais bilong ol.
Na ol Isip i laik ranim ol na ol i go bihain long ol Isrel long namel long solwara, yes em olgeta hos bilong Fero, na ol karis bilong pait bilong em, na ol man bilong em i sindaun long ol hos.
Na em i kamap olsem, long was bilong moning BIKPELA i lukluk long ami bilong ol Isip hapsait long paia na klaut i stap antap tru, na Em i givim hevi long ami bilong ol Isip.
Na Em i rausim ol wil bilong ol karis bilong pait bilong ol, inap long em i hat long ol i ken kirapim ol i go. Olsem na ol Isip i tok, Larim yumi ranawe long pes bilong Isrel, long wanem BIKPELA i pait long helpim ol long birua long ol Isip.
Na BIKPELA i tok long Moses, Taitim han bilong yu antap long solwara, bai ol wara i ken kam gen long ol Isip, em long ol karis bilong pait bilong ol na long ol man bilong ol i sindaun long ol hos.
Na Moses i taitim han bilong em antap long solwara, na solwara i kam bek long strong bilong em long taim moning i kamap. Na ol Isip i laik ranawe long dispela. Na BIKPELA i winim ol Isip long namel bilong dispela solwara.
Na ol wara i kam bek na karamapim ol karis bilong pait na ol man i sindaun long ol hos, na olgeta ami bilong Fero, ol i bin kam long solwara bilong bihainim ol Isrel. I no gat wanpela bilong ol i stap laip yet.
Tasol ol pikinini bilong Isrel i wokabaut long graun i drai long namel bilong solwara. Na ol wara i stap banis long ol long han sut bilong ol na long han kais bilong ol.
Long dispela pasin BIKPELA i kisim bek Isrel long dispela de long han bilong ol Isip. Na Isrel i lukim ol Isip i stap daiman long nambis bilong solwara.
Na Isrel i lukim dispela bikpela wok BIKPELA i mekim long ol Isip. Na ol manmeri i pret long BIKPELA, na ol i bilipim BIKPELA, na wokboi bilong Em, Moses.