¶ O BIKPELA, Yu mas skelim mi olsem jas. Long wanem mi bin wokabaut long pasin bilong mi i no gat asua. Na tu mi bin putim bilip bilong mi long BIKPELA. Olsem na bai mi no wel na pundaun.
O BIKPELA, Yu mas lukim mi gut na traim mi. Yu mas traim lewa bilong mi na bel bilong mi.
Long wanem, pasin bilong Yu long laikim tru na mekim gut em i stap long ol ai bilong mi. Na mi bin wokabaut long tok tru bilong Yu.
Mi no bin sindaun wantaim ol man i bihainim samting nating. Na tu bai mi no go insait wantaim ol man bilong giaman.
Mi no bin laikim tru ol manmeri i bung bilong mekim pasin nogut. Na bai mi no sindaun wantaim ol man i nogut tru.
¶ Long pasin bilong i no bin mekim rong bai mi wasim ol han bilong mi. Olsem O BIKPELA, bai mi raunim alta bilong Yu.
Bai mi ken mekim i kamap ples klia long nek bilong givim tenkyu, na bai mi toktok long olgeta wok bilong Yu i antap tumas.
BIKPELA, Mi bin laikim tru ples bilong haus bilong Yu na ples ona bilong Yu i stap long en.
Yu no ken bungim tewel bilong mi wantaim ol sinman o laip bilong mi wantaim ol man bilong kapsaitim blut.
Raskol pasin i stap long ol han bilong ol. Na han sut bilong ol i pulap long ol pasin bilong grisim man long mani.
Tasol bilong mi, bai mi wokabaut long pasin i stret olgeta bilong mi. Baim bek mi, na stap pulap long pasin sori i go long mi.
Lek bilong mi i sanap long ples i stretpela. Bai mi blesim BIKPELA long ol bung bilong ol manmeri.