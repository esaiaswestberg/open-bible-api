¶ Yupela i mas litimapim nem bilong BIKPELA. Long wanem em i gutpela long singim ol song i litimapim nem bilong God bilong yumi. Long wanem em i naispela. Na pasin bilong litimapim nem bilong God em i orait tru.
BIKPELA i save sanapim Jerusalem. Em i save bungim wantaim ol man bilong Israel ol i bin rausim.
Em i save oraitim ol manmeri bel bilong ol i hevi. Na Em i save pasim ol sua bilong ol.
Em i save makim namba bilong ol sta. Em i save kolim nem bilong olgeta bilong ol .
Bikpela bilong yumi em i bikpela, na Em i gat bikpela pawa. Gutpela save bilong Em i no gat pinis bilong em.
BIKPELA i save litimapim ol manmeri i bihainim pasin isi. Em i save tromoi ol manmeri i nogut tru i go daun long graun.
Yupela i mas singim song long BIKPELA na tok tenkyu wantaim. Yupela i mas kisim harp na singim song i litimapim nem bilong God bilong yumi.
Em i save karamapim heven long ol klaut. Em i save redim ren bilong dispela graun. Em i save mekim gras i kamap long ol maunten.
Em i save givim kaikai bilong em long animal na long ol yangpela kotkot taim ol i singaut.
Em i no save amamas long strong bilong hos. Em i no save kisim amamas long ol lek bilong man.
BIKPELA i save kisim amamas long ol manmeri husat i pret long Em, long ol dispela husat i hop long sori bilong Em.
¶ O Jerusalem, yu mas litimapim nem bilong BIKPELA. O Saion, yu mas litimapim nem bilong God bilong yu.
Long wanem Em i bin strongim ol ba bilong ol dua bilong banis bilong yu. Em i bin blesim ol pikinini bilong yu insait long yu.
Em i save mekim bel isi i kamap insait long ol arere bilong yu. Na Em i save pulapim yu long nambawan hap bilong wit.
Em i save salim strongpela tok bilong En long dispela graun. Tok bilong Em i save ran i go kwiktaim tru.
Em i save givim ais olsem gras bilong sipsip. Em i save tromoi nabaut ais bilong moningtaim olsem sit bilong paia.
Em i save tromoi i kam ren ais bilong En olsem ol liklik hap samting. Husat inap sanap long pes bilong kol bilong Em?
Em i salim tok bilong En i kam, na i mekim ol i kamap wara. Em i winim win bilong En, na ol wara i ran i go.
Em i soim tok bilong En long Jekop na ol lo bilong En ol i raitim na ol tok bilong pe bilong kot bilong En long Israel.
Em i no bin mekim olsem long wanpela kantri. Na mi tok long ol tok bilong pe bilong kot bilong Em, ol i no save long ol. Yupela i mas litimapim nem bilong BIKPELA.