¶ O God BIKPELA, wok bilong bekim pe em bilong Yu. O God, wok bilong bekim pe em bilong Yu. Yu mas soim Yu yet.
Yu jas bilong dispela graun, Yu mas litimapim Yu yet. Yu mas bekim pe long hambak man.
BIKPELA, hamas taim i stap yet na bai ol man i nogut tru, hamas taim i stap yet na bai ol man i nogut tru i amamas bikmaus?
Hamas taim i stap yet na bai ol i mekim toktok na tokaut long ol hatpela samting? Na hamas taim i stap yet na bai olgeta wokman bilong sin nogut i litimapim ol yet?
O BIKPELA, ol i save brukim ol manmeri bilong Yu long ol liklik hap, na ol i save daunim lain manmeri bilong Yu.
Ol i kilim i dai meri man bilong em i dai pinis, na man bilong narapela ples, na ol i kilim i dai ol pikinini i no gat papa.
Tasol ol i tok, BIKPELA bai i no lukim, na tu God bilong Jekop bai i no save long dispela.
Yupela man i olsem wel abus namel long ol manmeri, yupela i mas kisim save. Na yupela krankiman, wanem taim bai yupela i stap man i gat save tru?
Man i bin wokim ia, ating bai Em i no harim, a? Man i bin wokim ai, ating bai Em i no lukim, a?
Man i save stikim ol haiden, ating bai Em i no stretim, a? Man i save skulim man long save, ating bai Em i no save, a?
BIKPELA i save long ol tingting bilong man olsem, ol i samting nating.
¶ O BIKPELA, blesing i stap long man Yu save stikim na Yu save skulim em long lo bilong Yu.
Bai Yu ken givim malolo long em long ol de bilong hevi, inap long ol i digim hul bilong kisim ol man i nogut tru.
Long wanem BIKPELA bai i no rausim ol manmeri bilong En. Na tu bai Em i no givim baksait long ol samting Papa i bin givim Em.
Tasol kot bai i kam bek long stretpela pasin. Na olgeta man i mekim stretpela pasin long bel, bai ol i bihainim dispela.
Husat bai i kirap bilong helpim mi birua long ol man i mekim pasin nogut? O husat bai i sanap na helpim mi birua long ol wokman bilong sin nogut?
Sapos BIKPELA i no bin i stap helpim bilong mi, orait klostu tewel bilong mi i bin pasim maus i stap.
Taim mi tok, Lek bilong mi i wel na i laik pundaun, O BIKPELA, sori bilong Yu i holim mi antap.
Namel long ol tingting i planti tru bilong mi i stap insait long mi, ol bel isi bilong Yu i givim amamas long tewel bilong mi.
Ating sia king bilong sin nogut i wokim raskol pasin long wanpela lo, bai em i poroman wantaim Yu, a?
Ol i bung ol yet wantaim na birua long tewel bilong stretpela man. Na ol i sutim tok long blut i no bin mekim rong.
Tasol BIKPELA em man bilong sambai long mi. Na God bilong mi em i bikpela ston bilong ples mi stap gut.
Na bai Em i bringim sin nogut bilong ol yet i kam antap long ol. Na bai Em i rausim ol taim ol i stap long pasin i nogut tru bilong ol yet. Yes, BIKPELA God bilong yumi bai i rausim ol.