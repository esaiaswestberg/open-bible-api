¶ Yupela i mas litimapim nem bilong BIKPELA. Yupela i mas singim nupela song long BIKPELA na singim song i litimapim nem bilong Em long bung bilong ol seint.
Larim Israel i wokim amamas tru long Man i bin wokim em. Ol pikinini bilong Saion i ken amamas tru long King bilong ol.
Larim ol i litimapim nem bilong Em long danis. Long liklik kundu na harp ol i ken singim ol song i litimapim nem bilong Em.
Long wanem BIKPELA i save kisim amamas long ol manmeri bilong En. Bai Em i bilasim ol manmeri i daunim ol yet long Em i kisim bek ol.
Larim ol seint i stap pulap long amamas tru long givim glori. Larim ol i singim song yu inap harim long ol bet bilong ol.
¶ Larim tok i antap tru bilong litimapim nem bilong God i stap long maus bilong ol, na bainat i gat tupela sap i ken stap long han bilong ol,
Bilong bekim pe long ol haiden na mekim save long ol manmeri,
Bilong pasim ol king bilong ol long ol sen na ol bikman bilong ol long ol sen ain,
Bilong givim ol pe bilong kot Em i bin raitim bilong ol. Olgeta seint bilong Em i gat dispela ona. Yupela i mas litimapim nem bilong BIKPELA.