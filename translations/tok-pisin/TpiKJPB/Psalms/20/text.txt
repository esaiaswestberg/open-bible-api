¶ BIKPELA i ken harim yu long de bilong hevi. Nem bilong God bilong Jekop i ken lukautim yu.
Em i ken salim helpim i lusim ples holi i kam long yu. Na Em i ken salim strong i lusim Saion i kam long yu.
Em i ken tingim gen ol ofa bilong yu, na orait long sakrifais yu kukim. Sela.
Em i ken givim yu ol samting bilong bihainim bel bilong yu yet, na Em i ken inapim olgeta tok helpim bilong yu.
Bai mipela i amamas long kisim bek bilong Yu. Na bai mipela i sanapim ol plak bilong mipela long nem bilong God bilong mipela. BIKPELA i ken inapim olgeta askim bilong yu.
¶ Nau mi save, BIKPELA i kisim bek man Em i bin makim. Em i stap long heven holi bilong En, na long strong bilong han sut bilong En bilong kisim bek, bai Em i harim em.
Sampela i putim bilip long ol karis bilong pait, na sampela i putim bilip long ol hos. Tasol yumi bai i tingim gen nem bilong BIKPELA na God bilong yumi.
Ol i daunim ol, na ol i pundaun pinis. Tasol yumi kirap pinis, na sanap stret.
BIKPELA, Yu mas kisim bek mi. Larim king i ken harim yumi taim yumi i singaut.