¶ Na bihain long sikispela de Jisas i kisim Pita, Jems, na brata bilong em Jon, na bringim ol i go antap long wanpela maunten antap i stap em yet,
Na bodi bilong em i senis i kamap narakain long ai bilong ol. Na pes bilong em i bin lait tru olsem san, na klos bilong em i wait olsem lait.
Na, lukim, Moses na Ilaias i kamap ples klia long ol taim ol i toktok wantaim em.
Nau Pita i bekim, na tokim Jisas, Bikpela, em i gutpela long mipela long stap hia. Sapos yu gat laik, larim mipela wokim hia tripela haus holi, wanpela bilong yu, na wanpela bilong Moses, na wanpela bilong Ilais.
Taim em yet i toktok, lukim, wanpela klaut i lait tru i karamapim ol. Na lukim, wanpela nek i kam ausait long klaut, husat i tok, Dispela em i Pikinini Man bilong mi i stap klostu tru long bel bilong mi, long husat mi gat amamas tru. Yupela harim em.
Na taim ol disaipel i harim dispela, ol i pundaun long pes bilong ol, na ol i pret tru.
Na Jisas i kam na tasim ol, na tok, Kirap, na no ken pret.
Na taim ol i bin litimapim ol ai bilong ol, ol i no lukim wanpela arapela man, Jisas tasol.
Na taim ol i kam daun long maunten, Jisas i givim tok long ol, i spik, No ken tokim wanpela man long dispela driman samting, inap long taim Pikinini Man bilong man i kirap bek gen pinis long dai.
Na ol disaipel bilong em i askim em, i spik, Bilong wanem nau ol man bilong rait i tok long Ilaias mas kam pastaim?
Na Jisas i bekim na tokim ol, Tru tumas, Ilaias bai kam pastaim, na stretim bek olgeta samting.
Tasol mi tokim yupela, Long Ilaias i kam pinis, na ol i no save long em, tasol ol i bin mekim long em wanem samting ol i gat laik. Wankain olsem tu bai Pikinini Man bilong man karim pen long ol.
Nau ol disaipel i kisim save long em i tokim ol long Jon dispela Baptist.
¶ Na taim ol i kam long dispela bikpela lain tru, i gat i kam long em wanpela man, taim em i brukim skru long em, na tok,
Bikpela, sori long pikinini man bilong mi. Long wanem, em i longlong olgeta, na kisim hevi tru. Long wanem, planti taim em i pundaun insait long paia, na planti taim insait long wara.
Na mi bringim em long ol disaipel bilong yu, na ol i no inap long oraitim em.
Nau Jisas i bekim na tok, O lain tumbuna i no gat bilip tru na i paul, mi bai stap wantaim yupela inap long wanem taim? Mi bai karim pen long yupela inap long wanem taim? Bringim em hia long mi.
Na Jisas i hatim dispela spirit nogut, na em i lusim em i go ausait. Na dispela pikinini i kamap orait olgeta i stat long dispela aua stret.
Nau ol disaipel bilong em i kam long Jisas taim ol i stap ol yet , na tok, Bilong wanem mipela i no inap long rausim em i go ausait?
Na Jisas i tokim ol, Bilong wanem, long pasin bilong i no gat bilip bilong yupela. Long wanem, tru tumas, mi tokim yupela, Sapos yupela i gat bilip tru olsem wanpela hap bilong pikinini mastet, yupela bai tokim dispela maunten, Lusim hia i go long ples long hap. Na em bai lusim hia. Na bai i no gat wanpela samting we em i no gat rot olgeta long kamap long yupela.
Tasol dispela kain i no go ausait long narapela rot, long prea na tambuim kaikai tasol.
¶ Na taim ol i stap long Galili, Jisas i tokim ol, Ol bai putim Pikinini Man bilong man i go long ol han bilong ol man.
Na ol bai kilim em, na namba tri de em bai kirap bek gen. Na ol i sori planti moa yet.
¶ Na taim ol i kam long Kaperneam, ol husat i kisim takis mani i kam long Pita, na tok, Ating i yes long Tisa bilong yu i baim takis?
Em i tok, Yes. Na taim em i kam insait long haus, Jisas i go pas long em, i spik, Yu ting wanem, Saimon? Ol king bilong dispela graun i kisim kastam mani na takis mani long husat? Long ol pikinini bilong ol yet, o bilong ol ausait man?
Pita i tokim em, Long ol ausait man. Jisas i tokim em, Nau ol pikinini i stap fri.
Tasol, inap long yumi no ken bagarapim bel bilong ol, yu go long biksi, na tromoi wanpela huk, na kisim i kam antap dispela namba wan pis i kam antap. Na taim yu bin opim maus bilong em, yu bai painim wanpela hap mani. Kisim dispela, na givim long ol bilong baim takis bilong mi na yu.