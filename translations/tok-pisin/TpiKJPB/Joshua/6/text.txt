¶ Nau Jeriko i pas stret, bilong tinhgim ol pikinini bilong Isrel. I no gat wanpela i go ausait, na i no gat wanpela i kam insait.
Na BIKPELA i tokim Josua, Lukim, Mi bin givim Jeriko long han bilong yu, na king bilong en, na ol strongpela man bilong pait bilong en.
Na yupela bai raunim dispela biktaun, yupela olgeta man bilong bikpela pait, na go raun nabaut long biktaun wanpela taim. Olsem tasol bai yu mekim sikispela de.
Na sevenpela pris bai karim sevenpela biugel bilong ol kom bilong ol sipsip man i go paslain long bokis kontrak. Na long namba seven de yupela bai raunim biktaun sevenpela taim, na ol pris bai winim ol biugel.
Na em bai kamap olsem, long taim ol i wokim wanpela longpela nois wantaim kom bilong sipsip man, na taim yupela i harim nois bilong biugel, olgeta lain bai singaut wantaim wanpela bikpela singaut. Na banis bilong dispela biktaun bai pundaun olgeta, na ol lain bai kalap i go antap, olgeta wan wan man, long ples i stap stret long ai bilong em.
¶ Na Josua, pikinini man bilong Nun, i singautim ol pris, na tokim ol, Kisim bokis bilong kontrak i go antap, na larim sevenpela pris karim sevenpela biugel bilong ol kom bilong ol sipsip man i go paslain long bokis kontrak bilong BIKPELA.
Na em i tokim ol lain, Mas i go, na raunim biktaun, na larim em husat i gat ol samting bilong pait mas i go paslain long bokis kontrak bilong BIKPELA.
Na em i kamap olsem, taim Josua i bin toktok long ol lain pinis, long dispela sevenpela pris husat i karim sevenpela biugel bilong ol kom bilong ol sipsip man i mas i go pas long ai bilong BIKPELA, na winim ol biugel. Na bokis bilong kontrak bilong BIKPELA i bihainim ol.
Na ol man i gat ol samting bilong pait i go paslain long ol pris husat i winim ol biugel, na ol lain bilong kam bihain i kam bihain long bokis kontrak, ol pris i go, na winim ol biugel.
Na Josua i bin tok strong long ol lain, i spik, Yupela i no ken singaut, o wokim wanpela nois wantaim nek bilong yupela, na tu bai i no gat wanpela tok bai kam ausait long maus bilong yupela, inap long dispela de Mi bai tok strong long yupela long singaut. Nau bai yupela i singaut.
Olsem na bokis kontrak bilong BIKPELA i raunim biktaun, i go raun nabaut long en wanpela taim. Na ol i kam insait long kem, na slip long kem.
Na Josua i kirap long moning tru, na ol pris i kisim i go antap bokis kontrak bilong BIKPELA.
Na sevenpela pris i karim sevenpela biugel bilong ol kom bilong ol sipsip man i go paslain long bokis kontrak bilong BIKPELA i go oltaim, na winim ol biugel. Na ol man i gat ol samting bilong pait i go paslain long ol. Tasol ol lain bilong kam bihain i kam bihain long bokis kontrak bilong BIKPELA, ol pris i go i go, na winim ol biugel.
Na namba tu de ol i raunim biktaun wanpela taim, na go bek long kem. Olsem tasol ol i mekim sikispela de.
Na em i kamap olsem long namba seven de, long ol i kirap long moning tru, klostu olsem taim san i stat long kamap, na raunim biktaun i bihainim dispela pasin stret sevenpela taim. Long dispela de tasol ol i raunim biktaun sevenpela taim.
Na em i kamap olsem long namba seven taim, taim ol pris i winim ol biugel, Josua i tokim ol lain, Singaut. Long wanem, BIKPELA i bin givim pinis dispela biktaun long yupela.
¶ Na biktaun bai stap tambu olgeta, yes em, na olgeta husat i stap insait long en, i go long BIKPELA. Pamuk meri Rehap tasol bai stap laip, em na olgeta husat i stap wantaim em insait long haus, bilong wanem, em i bin haitim ol mausman husat yumi salim i go.
Na yupela, long bihainim wanem rot, holimpas yupela yet long dispela samting i tambu olgeta, nogut yupela i mekim yupela yet i kamap tambu olgeta, taim yupela i kisim bilong samting i tambu, na mekim kem bilong Isrel wanpela tok nogut, na givim bikpela hevi long en.
Tasol olgeta silva, na gol, na ol sospen samting bilong bras na ain, God i mekim i kamap holi i go long BIKPELA. Ol bai kam insait long hap bilong samting i dia tru bilong BIKPELA.
Olsem na ol lain i singaut taim ol pris i winim ol biugel. Na em i kamap olsem, taim ol lain i harim pinis nois bilong biugel, na ol lain i singaut wantaim wanpela bikpela singaut, long banis i pundaun olgeta, inap long ol lain i go antap insait long biktaun, olgeta wan wan man long ples i stap stret long ai bilong em, na ol i kisim biktaun.
Na ol i bagarapim olgeta olgeta samting i stap long biktaun, man na meri, yangpela na lapun, na bulmakau man, na sipsip, na donki wantaim, wantaim sap bilong bainat.
Tasol Josua i bin tokim tupela man husat i bin lukstil long dispela hap, Go insait long haus bilong dispela pamuk meri, na bringim i kam ausait long dispela ples meri, na olgeta samting em i gat, olsem yupela i wokim strongpela promis i go long em.
Na dispela tupela yangpela man husat i ol man bilong lukstil i go insait, na bringim Rehap i kam ausait, na papa bilong em, na mama bilong em, na ol brata bilong em, na olgeta samting em i gat. Na ol i bringim olgeta kandre bilong em i kam ausait, na lusim ol ausait long kem bilong Isrel.
Na ol i kukim dispela biktaun olgeta wantaim paia, na olgeta samting i stap insait long en. Silva, na gol, na ol sospen samting bilong bras na ain tasol, ol i putim insait long hap bilong samting i dia tru bilong haus bilong BIKPELA.
Na Josua i kisim bek pamuk meri Rehap i stap laip, na hauslain bilong papa bilong em, na olgeta samting em i gat. Na meri i stap insait long Isrel, yes, inap long tude. Bilong wanem, em i bin haitim ol mausman, husat Josua i salim long lukstil long Jeriko.
Na Josua i tok strong long ol long dispela taim, i spik, Tok nogut i stap antap long man long ai bilong BIKPELA, husat i kirap na wokim gen dispela biktaun Jeriko. Em bai slipim as ston bilong en long namba wan pikinini bilong em, na long las pikinini man bilong em, em bai sanapim ol dua bilong banis bilong en.
Olsem tasol BIKPELA i stap wantaim Josua. Na ol man i stori long biknem tru bilong em long olgeta hap bilong dispela ples.