¶ Harim, O Isrel, yu stap long i go hapsait long Jordan dispela de, long go insait long kisim graun bilong ol kantri i bikpela moa na strongpela moa long yu yet. Ol i gat ol biktaun i bikpela tru na ol i gat banis i go antap long heven.
Ol i manmeri i bikpela na longpela. Ol i ol pikinini bilong Anak na yu save long em na yu bin harim tok long ol olsem, Husat inap long sanap long pes bilong ol pikinini bilong Anak!
Olsem na yu mas kisim save long dispela de olsem God BIKPELA bilong yu em i man i go hapsait paslain long yu. Em i olsem wanpela paia i kukim ol samting na Em bai bagarapim ol na Em bai bringim ol daun long pes bilong yu, olsem bai yu rausim ol na bagarapim ol kwiktaim, olsem BIKPELA i bin tok long yu.
Bihain long God BIKPELA bilong yu i bin rausim ol long pes bilong yu, yu no ken tok long bel bilong yu na tok, Stretpela pasin bilong mi em i as bilong BIKPELA i bin bringim mi insait long kisim dispela graun. Tasol pasin nogut bilong ol dispela kantri em i as bilong BIKPELA i rausim ol long pes bilong yu.
Em i no long stretpela pasin bilong yu, o long stretpela pasin bilong bel bilong yu, long yu go long kisim graun bilong ol. Tasol em long pasin nogut bilong ol dispela kantri BIKPELA i rausim ol long pes bilong yu, na long Em i ken bihainim dispela tok BIKPELA i bin tok tru antap long dispela long ol papa bilong yu, Em Ebraham, na Aisak na Jekop.
Olsem na yu mas kisim save long dispela, God BIKPELA bilong yu i no givim yu dispela gutpela graun long kisim em long stretpela pasin bilong yu, nogat. Long wanem yu stap wanpela bikhet lain manmeri.
¶ Holim tingting na no ken lusim tingting long we yu bin kirapim belhat long God BIKPELA bilong yu long ples i no gat man i go long de yu bin lusim graun bilong Isip inap long yupela i kamap long dispela ples, yupela i sakim tok bilong BIKPELA.
Na tu long Horep yupela i kirapim belhat bilong BIKPELA inap long BIKPELA i kros long yupela na Em i laik bagarapim yupela.
Taim mi go antap long maunten long kisim tupela hap ston, yes em hap ston bilong kontrak BIKPELA i mekim wantaim yupela. Long dispela taim mi stap long maunten foti de na foti nait, na mi no kaikai bret o dring wara.
Na BIKPELA i givim long mi tupela hap ston, pinga bilong God i bin rait long tupela na long tupela ol rait i tokaut long olgeta tok BIKPELA i tokim yupela long maunten, na tok i kamaut long namel long paia long de bilong dispela bung.
Na em i kamap olsem, long pinis bilong foti de na foti nait BIKPELA i givim mi dispela tupela hap ston, yes em tupela hap ston bilong dispela kontrak.
Na BIKPELA i tok long mi, Kirap, yu mas i go daun kwiktaim long lusim hia. Long wanem ol manmeri bilong yu, yu bin bringim ol i kamaut long lusim Isip, ol i paulim ol yet. Kwiktaim ol i tanim bilong lusim we Mi bin givim strongpela tok long ol long dispela. Ol i bin kukim bilong wokim wanpela piksa long god giaman.
Na tu moa yet BIKPELA i tok long mi na tok, Mi bin lukim dispela manmeri na harim, em i wanpela bikhet lain manmeri.
Larim Mi, bai Mi ken bagarapim ol na rausim nem bilong ol long aninit long heven. Na bai Mi kirapim long yu wanpela kantri i strongpela moa na bikpela moa long ol.
Olsem na mi tanim mi yet na kam daun long maunten, na dispela maunten i kuk long paia. Na tupela hap ston bilong kontrak i stap long tupela han bilong mi.
Na mi lukluk na harim, yupela i bin mekim sin long God BIKPELA bilong yupela , na yupela i bin wokim long paia wanpela piksa long pikinini bulmakau. Kwiktaim yupela i bin tanim long lusim dispela we BIKPELA i bin givim strongpela tok long yupela long dispela.
Na mi kisim tupela hap ston na tromoi tupela long lusim tupela han bilong mi na brukim tupela long ol ai bilong yupela.
Na mi pundaun long pes bilong BIKPELA olsem mi bin mekim nambawan taim, na stap foti de na foti nait. Mi no bin kaikai bret o dring wara, na as bilong olgeta bilong dispela em i ol sin bilong yupela. Na ol sin bilong yupela i olsem, long yupela i mekim pasin nogut long ai bilong BIKPELA long kirapim Em long belhat
Long wanem mi pret long belhat na bikpela kros, long dispela BIKPELA i belhat nogut tru long yupela long bagarapim yupela. Tasol BIKPELA i harim tok bilong mi long dispela taim tu.
Na BIKPELA i kros nogut tru long Eron na Em i laik bagarapim em. Na mi beten bilong helpim Eron tu long dispela taim.
Na mi kisim sin bilong yupela, em dispela piksa long pikinini bulmakau, yupela i bin wokim dispela, na mi kukim dispela long paia, na paitim dispela long lek na brukbrukim dispela inap long em i kamap ol liklik hap, yes inap long em i kamap liklik tru olsem das. Na mi tromoi dispela das long dispela i go long liklik wara riva i kamdaun ausait long maunten.
Na long Tabera na long Masa na long Kibrot-hatava yupela i bin kirapim BIKPELA long belhat.
Na tu, taim BIKPELA i salim yupela long lusim Kedes-bania, na Em i tok, Go antap na kisim dispela hap graun Mi bin givim dispela long yupela. Long dispela taim yupela i sakim strongpela tok bilong God BIKPELA bilong yupela na yupela i no bilipim Em, o harim nek bilong Em.
Yupela i bin sakim tok bilong BIKPELA long de mi kisim save long yupela inap long nau.
Olsem mi pundaun long pes bilong BIKPELA foti de na foti nait, olsem mi pundaun long namba wan taim, long wanem BIKPELA i bin tok long Em bai bagarapim yupela.
Olsem na, mi beten long BIKPELA, na tok, O Bikpela God, Yu no ken bagarapim ol manmeri bilong yu, na dispela samting Yu bin kisim. Yu bin baim bek ol long bikpela pasin bilong Yu, na Yu bin bringim ol i kamaut long Isip long strongpela han bilong Yu.
Holim tingting long ol wokboi bilong Yu, long Ebraham na Aisak na Jekop. Yu no ken lukluk long bikhet pasin bilong dispela manmeri, o long ol pasin nogut bilong ol, o long sin bilong ol.
Nogut ol manmeri bilong dispela hap graun Yu bin bringim mipela i kamaut long em, ol i tok, Em i bin bringim ol i go ausait long kilim ol i dai long ples i no gat man, na as bilong dispela i BIKPELA i no inap long bringim ol i kam insait long dispela hap graun Em i bin promisim ol, na narapela as i olsem Em i no laikim tru ol.
Yet ol i stap ol manmeri bilong Yu na ol samting yu bin kisim, na Yu bin bringim ol i kamaut long bikpela pawa bilong Yu, na long han Yu bin taitim.