¶ Na Miriam na Eron i tok birua long Moses, bilong wanem, long meri Itiopia husat em i bin maritim. Long wanem, em i bin maritim wanpela meri Itiopia.
Na ol i tok, Ating tru tru BIKPELA i bin toktok long maus bilong Moses tasol? Ating em i yes long Em i bin toktok tu long maus bilong mitupela? Na BIKPELA i harim dispela.
(Nau dispela man Moses em i man bilong pasin isi tru, antap moa long olgeta man husat i stap antap long pes bilong dispela graun.)
¶ Na BIKPELA i tokim Moses wantu, na Eron, na Miriam, Kam ausait, yu tripela, i go long haus sel holi bilong bung bilong ol manmeri. Na tripela ol i kam ausait.
Na BIKPELA i kam daun insait long dispela bikpela pos bilong klaut, na sanap insait long dua bilong haus sel holi, na singautim Eron na Miriam. Na ol i kam ausait wantaim.
Na Em i tok, Harim nau ol toktok bilong Mi. Sapos i gat wanpela profet namel long yupela, Mi BIKPELA bai mekim Mi Yet klia long em long wanpela driman samting, na Mi bai toktok wantaim em long wanpela driman.
Wokboi bilong Mi Moses i no olsem, husat em i man yu inap bilip long em long olgeta hauslain bilong Mi.
Wantaim em Mi bai toktok maus i go long maus, yes klia, na i no long ol toktok tudak. Na em bai lukim samting i wankain olsem BIKPELA. Olsem wanem na nau yupela i no pret long toktok birua long wokboi bilong Mi Moses?
Na belhat bilong BIKPELA i kirap i birua long ol. Na Em i lusim hap.
¶ Na klaut i lusim antap bilong haus sel holi. Na, lukim, Miriam i kamap sik lepra meri, waitpela olsem ais. Na Eron i lukluk long Miriam, na, lukim, meri i gat sik lepra.
Na Eron i tokim Moses, Sori tru, bikman bilong mi, mi askim yu long daun pasin, no ken putim dispela sin antap long mipela, we mipela bin mekim kranki pasin long en, na we mipela bin mekim sin long en.
No ken larim em i stap olsem wanpela i dai pinis, bilong husat mit bilong bodi bilong em sik i kaikai pinis taim em i kam ausait long bel bilong mama bilong em.
Na Moses i krai i go long BIKPELA, i spik, Oraitim em nau, O God, mi askim yu long daun pasin.
Na BIKPELA i tokim Moses, Sapos papa bilong em i bin spetim tasol pes bilong em, ating i yes long em i mas stap sem sevenpela de? Larim em i stap pas ausait long kem sevenpela de, na bihain long dispela, larim ol i kisim em i kam insait gen.
Na ol i pasim Miriam ausait long kem sevenpela de. Na ol manmeri i no wokabaut inap long ol i bringim Miriam insait gen.
Na bihain long en ol manmeri i lusim Haserot na sanapim ol haus sel long ples i no gat man bilong Paran.