Píseň stupňů. Velice mě sužovali od mého mládí -- Izrael ať řekne --
velice mě sužovali od mého mládí, avšak nepřemohli mě.
Po zádech mi orali oráči, a to pěkně dlouhé brázdy.
Spravedlivý Hospodin přeťal provazy ničemů.
Ať se zastydí, ať odtáhnou zpět všichni, kdo nenávidí Sijón.
Ať jsou jako tráva na střechách, která uschne dřív, než ji vytrhají.
Žnec si jí dlaň nenaplní, ani náruč ten, kdo sbírá snopy.
A ti, kdo je potkají, jim neřeknou: Požehnání Hospodinovo budiž s vámi; žehnáme vám ve jménu Hospodinově.