Pro vedoucího chval. Na strunné nástroje. Davidův žalm.
Slyš, Bože, můj nářek, věnuj pozornost mé modlitbě.
Se zemdleným srdcem k tobě volám z konce světa: Doveď mě na skálu, která je vyšší než já.
Jsi mým útočištěm, pevnou věží před nepřítelem.
Budu navěky přebývat ve tvém stanu, mám útočiště v úkrytu tvých křídel. Sela.
Ty jsi, Bože, slyšel mé sliby. Dal jsi mi do vlastnictví ty, kdo se bojí tvého jména.
Přidávej dny králi, kéž jsou jeho léta z pokolení do pokolení.
Kéž navěky přebývá před Boží tváří. Připrav milosrdenství a věrnost, ať ho střeží!
Tak budu neustále opěvovat tvé jméno, den co den tím budu plnit své sliby.