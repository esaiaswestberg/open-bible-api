V ostalem, molite, bratje, za nas, da se širi beseda Gospodova in slaví, kakor tudi pri vas,
In da se rešimo nespametnih in hudobnih ljudî; kajti vera ni vseh.
Zvest pa je Gospod, kateri vas bode utrdil in branil zlega,
Zaupamo pa v Gospodu vam, da kar vam naročamo, tudi delate in bodete delali.
Gospod pa naj vodi srca vaša v ljubezen Božjo, in v stanovitnost Kristusovo.
Naročamo pa vam, bratje, v imenu Gospoda našega Jezusa Kristusa, da se ogibljete vsakega brata, kateri živi neredno in ne po sporočilu, katero je prejel od nas.
Kajti sami veste, kako je nas posnemati treba;
Ker nismo bili neredni med vami, in ne zastonj kruha jedli od koga, nego s trudom in težavo smo delali noč in dan, da bi ne nadlegovali koga izmed vas;
Ne da bi ne imeli oblasti, nego da se vam damo v zgled, da nas posnemate.
Saj smo tudi, ko smo bili pri vas, to naročali vam, da če kdo noče delati, naj tudi ne jé.
Čujemo namreč, da nekateri med vami neredno živé, in ne delajo nič, nego pečajo se z nepotrebnim.
Takim pa naročamo in jih opominjamo po Gospodu našem Jezusu Kristusu, da naj v miru delajoč svoj kruh jedó.
Vi pa, bratje, ne opešajte v dobrem dejanji.
Če pa kdo ne sluša besede naše po listu, njega zaznamovajte, in ne pečajte se z njim, da ga bode sram;
In ne imejte ga za sovražnika, nego svarite kakor brata.
On pa, Gospod mirú, daj vam mir vedno, vsakoršen. Gospod z vami vsemi!
Pozdrav z mojo roko Pavlovo, kar je znamenje v vsakem listu; tako pišem.
Milost Gospoda našega Jezusa Kristusa z vsemi vami! Amen.  Tesaloničanom list drugi pisan iz Atén.