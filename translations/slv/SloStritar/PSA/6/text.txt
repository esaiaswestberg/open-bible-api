Načelniku godbe na strune po osmini; psalm Davidov.
Gospod, v jezi svoji ne pokôri me; in v srdu svojem ne tepi me.
Milosten mi bodi, Gospod, ker opešal sem: ozdravi me, Gospod, ker preplašene so kosti moje.
In duša moja je preplašena silno, ti torej, Gospod, doklej?
Povrni se, Gospod; otmi dušo mojo, po milosti svoji reši me.
Ker spomina nate ni v smrti sami; v grobu kdo te bode slavil?
Utrujen sem v zdihovanji svojem; storil sem, da plava vso noč postelja moja; sè solzami svojimi sem raztopil ležišče svoje.
Otemnelo je od žalovanja moje oko; postaralo se je med vsemi mojimi zatiralci.
Poberite se od mene vsi, ki delate krivico; ker Gospod posluša glas mojega joka.
Gospod posluša prošnjo mojo; Gospodu je prijetna molitev moja.
Osramoté se naj in preplašijo silno vsi sovražniki moji; vrnejo se naj, osramoté pri tej priči.