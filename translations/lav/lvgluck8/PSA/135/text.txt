Alleluja! Slavējiet Tā Kunga vārdu, slavējiet jūs, Tā Kunga kalpi,
Kas stāvat Tā Kunga namā, mūsu Dieva nama pagalmos,
Slavējiet To Kungu, jo Tas Kungs ir labs, dziediet Viņa vārdam, jo Viņš ir mīlīgs.
Jo Tas Kungs Jēkabu Sev izredzējis, Israēli par Savu īpašumu.
Jo es zinu, ka Tas Kungs ir liels, un mūsu Kungs lielāks nekā visi dievi.
Visu, ko Tas Kungs grib, to Viņš dara, debesīs un virs zemes, jūrā un visos dziļumos.
Viņš uzved miglu no zemes galiem, dod zibeņus pie lietus, izved vēju no viņa kambariem.
Viņš nokāva Ēģiptes pirmdzimušos, gan cilvēkus gan lopus.
Viņš sūtīja zīmes un brīnumus tavā vidū, Ēģiptes zemē, pret Faraonu un visiem viņa kalpiem.
Viņš kāva daudz tautas un nokāva varenus ķēniņus,
Sihonu, Āmoriešu ķēniņu, un Ogu, Basanas ķēniņu, un visas Kanaāna valstis;
Un deva viņu zemi par mantību, par mantību Saviem Israēla ļaudīm;
Kungs, Tavs vārds paliek mūžīgi, Kungs, Tava piemiņa paliek līdz radu radiem.
Jo Tas Kungs tiesās Savus ļaudis un apžēlosies par Saviem kalpiem.
Pagānu elki ir sudrabs un zelts, cilvēku roku darbs.
Tiem ir mute, bet tie nerunā, tiem ir acis, bet tie neredz,
Tiem ir ausis, bet tie nedzird, ir dvašas tiem nav mutē.
Tādi pat kā viņi, ir tie, kas tos taisa, un visi, kas uz tiem paļaujas.
Jūs, Israēla nams, teiciet To Kungu; jūs, Ārona nams, teiciet To Kungu.
Jūs Levja nams, teiciet To Kungu; jūs, kas To Kungu bīstaties, teiciet To Kungu.
Slavēts lai ir Tas Kungs no Ciānas, kas dzīvo Jeruzālemē. Alleluja!