Salamana dziesma. Dievs, dod Savas tiesas ķēniņam, un Savu taisnību ķēniņa dēlam,
Ka viņš Tavus ļaudis tiesā ar taisnību, un Tavus bēdīgos ar tiesu.
Kalni nesīs tiem ļaudīm mieru, ir pakalni caur taisnību.
Viņš nesīs tiesu bēdu ļaudīm un palīdzēs nabagu bērniem un sadauzīs nicinātājus.
Tevi bīsies, kamēr saule būs un mēnesis spīdēs, līdz radu radiem.
Viņš nolaidīsies kā lietus uz zāli, kā lāses, kas zemi slacina.
Viņa laikā ziedēs taisnais un liels miers, tiekams mēneša vairs nebūs.
Viņš valdīs no jūras līdz jūrai, no tās lielās upes līdz zemes galiem.
Viņa priekšā locīsies, kas tuksnesī dzīvo, un Viņa ienaidnieki laizīs pīšļus.
Ķēniņi no Taršiša un no tām salām atnesīs meslus, Arābijas un Šebas ķēniņi atvedīs dāvanas.
Visi ķēniņi Viņa priekšā klanīsies, visi pagāni Viņam kalpos.
Jo Viņš izglābs to bēdīgo, kas sauc, un to nabagu, kam palīga nav.
Viņš apžēlosies par nabagu un bēdīgo, un bēdīgo dvēseli Viņš izglābs.
Viņš atsvabinās viņu dvēseles no viltības un varas darba, un viņu asinis būs dārgas Viņa acīs.
Un Viņš dzīvos, un Viņam taps dots no Arābijas zelta, un vienmēr priekš Viņa lūgs, ikdienas Viņu teiks.
Zeme būs labības pilna līdz kalnu galiem, viņas augļi viļņos tā kā Lībanus, un tie, kas pilsētā ir, zaļos kā zāle virs zemes.
Viņa vārds paliks mūžīgi; kamēr saule būs, Viņa vārds augļosies, un iekš Viņa svētīsies; visi pagāni Viņu slavēs.
Slavēts lai ir Dievs Tas Kungs, Israēla Dievs, kas vien brīnumus dara,
Un slavēts lai ir Viņa godības vārds mūžīgi, un visa zeme lai top pilna Viņa godības. Āmen, Āmen.
Še Dāvida, Isajus dēla, lūgšanās beidzās.