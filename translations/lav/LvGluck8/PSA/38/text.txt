Dāvida dziesma, par piemiņu. Kungs, nesodi mani Savā dusmībā, un nepārmāci mani Savā bardzībā.
Jo Tavas bultas man ir iespiedušās, un Tava roka pār mani nolaidusies.
Nekādas veselības nav pie manas miesas caur Tavu dusmību, nekāda miera nav manos kaulos caur maniem grēkiem.
Jo mani noziegumi iet pāri pār manu galvu, kā grūta nasta tie man palikuši par daudz grūti.
Manas vātis smird un tek manas ģeķības dēļ.
Es eju salīcis un ļoti nospiests, cauru dienu es eju noskumis.
Jo manas iekšas ir moku pilnas, nekādas veselības nav pie manas miesas.
Es esmu pavisam sastindzis un sasists, es kaucu savas sirds vaimanās.
Kungs, Tavā priekšā ir visa mana kārošana, un mana nopūšanās Tev nav apslēpta.
Mana sirds trīc, mans spēks mani atstājis, arī pat manu acu gaismiņas man vairs nav.
Mani mīļie un mani draugi stāv tālu nost no manas mocības, un mani tuvākie stāv no tālienes.
Un kas manu dvēseli meklē, liek man valgus, un kas manu nelaimi meklē, runā postu un izdomā viltību cauru dienu.
Bet es esmu kā kurls, kas nedzird, un kā mēms, kas neatver savu muti.
Un es esmu kā vīrs, kas nedzird, un kam mutē vārdu pretim nav.
Jo es gaidu, Kungs, uz Tevi, Tu paklausīsi, Kungs, mans Dievs.
Jo es sacīju: lai tie par mani nepriecājās; kad mana kāja šaubās, tad tie lai nelielās pret mani.
Jo es esmu pie pašas krišanas un manas sāpes ir vienmēr manā priekšā.
Jo savu noziegumu es izsūdzu, un man ir bail manu grēku dēļ.
Bet mani ienaidnieki dzīvo un ir vareni, un kas mani par nepatiesu ienīst, tie vairojās.
Un kas ļaunu par labu maksā, tie stāv man pretim, tāpēc ka es uz labu dzenos.
Neatstājies no manis, Kungs, mans Dievs! neesi tālu no manis nost,
Steidzies man palīgā, Kungs, mana pestīšana!