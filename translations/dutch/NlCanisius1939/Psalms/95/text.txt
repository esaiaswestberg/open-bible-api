Zingt een nieuw lied ter ere van Jahweh, Heel de aarde, zingt Jahweh ter eer!
Zingt voor Jahweh, en zegent zijn Naam, Verkondigt zijn heil iedere dag;
Meldt aan de naties zijn glorie, Aan alle volkeren zijn wonderen!
Want groot is Jahweh, hoog te prijzen, En boven alle goden te vrezen!
Ja, alle goden der volkeren zijn niets, Maar Jahweh heeft de hemel gemaakt;
Glans en glorie zijn voor zijn aanschijn, Kracht en luister in zijn heilige woning.
Brengt Jahweh, geslachten der volken, Brengt Jahweh glorie en lof.
Brengt Jahweh de eer van zijn Naam, En treedt met offers zijn voorhoven binnen;
Werpt u neder voor Jahweh in zijn heilige woning, Heel de aarde, beef voor zijn aanschijn!
Roept het onder de volkeren uit, "Jahweh is Koning! Hij houdt de weegschaal der wereld, zodat ze niet schommelt, En de volkeren richt Hij naar recht!"
Laat de hemelen juichen, de aarde jubelen, Laat bulderen de zee met wat ze bevat.
Laat jubelen het veld, met wat er op groeit, In het woud alle bomen juichen
Voor het aanschijn van Jahweh, want Hij komt, Hij komt, om de aarde te richten! Met rechtvaardigheid richt Hij de wereld, En de volkeren naar zijn trouw.