Voor muziekbegeleiding; op de gittiet. Van Asaf.
Jubelt voor God, onze sterkte, Juicht den God van Jakob ter eer;
Stemt lofzangen aan, slaat de pauken, Met lieflijke citer en harp;
Steekt deze maand de bazuinen, Bij volle maan voor de dag van ons feest!
Want dit is een voorschrift aan Israël, En een bevel van Jakobs God:
Een gebod, aan Josef gegeven, Na zijn tocht uit het land van Egypte, Toen hij een woord vernam, Dat hij nooit had gehoord:
Ik heb de last van uw schouders genomen, En uw handen werden van de draagkorf bevrijd.
Gij riept in de nood, En Ik heb u verlost, In donderwolken u verhoord, Bij de wateren van Meriba u beproefd.
Hoor, mijn volk, Ik ga het u plechtig verkonden; Israël, ach, luister naar Mij:
Geen andere god mag er onder u zijn; Geen vreemden god moogt gij aanbidden!
Ik ben Jahweh, uw God, die u uit Egypte heb geleid, En die uw mond heb gevuld, toen hij wijd was geopend!
Maar mijn volk luisterde niet naar mijn stem, En Israël gehoorzaamde niet;
Toen gaf ik ze prijs aan verstoktheid des harten, En iedereen ging zijn eigen weg.
Ach, had mijn volk naar Mij toch geluisterd, En Israël mijn wegen bewandeld!
Hoe snel had Ik dan zijn vijand vernederd, Mijn hand op zijn verdrukkers doen komen;
Al hadden Jahweh’s haters Hem nog zo gevleid, Hun tijd was voor eeuwig gekomen!
Maar u zou Ik spijzen met de bloem van de tarwe, En verzadigen met honing uit de rotsen.