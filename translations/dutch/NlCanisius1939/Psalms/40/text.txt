Voor muziekbegeleiding. Een psalm van David.
Heil, die bezorgd is voor zwakken en armen: Op de dag van rampspoed zal Jahweh hem redden.
Jahweh behoedt en behoudt hem, maakt hem gelukkig op aarde, En geeft hem niet prijs aan de haat van zijn vijand.
Jahweh zal hem op zijn ziekbed verkwikken, En zijn lijdenssponde verlichten.
Ik bid wel: "Jahweh, wees mij genadig; Genees mijn ziel, want ik heb gezondigd tegen U!"
Maar mijn vijand verwenst mij: "Wanneer gaat hij dood, en verdwijnt ook zijn naam!"
En komt er een op bezoek, dan huichelt zijn hart, Verzint hij leugens, en gaat ze buiten vertellen.
Al die mij haten, smoezelen onder elkander, En denken het ergste van mij:
"Een helse pest kleeft hem aan; Waar hij ligt, blijft hij liggen!"
Zelfs mijn vriend, op wien ik vertrouwde, En die mijn brood heeft gegeten, heft de hiel tegen mij op.
Maar wees Gij mij genadig, o Jahweh; Richt mij weer op, om het hun te vergelden.
Hieraan erken ik, dat Gij mij bemint: Als mijn vijand niet over mij juicht,
Maar als ik gezond word, en Gij mij behoudt, En mij eeuwig voor uw aangezicht plaatst.
Geloofd zij Jahweh, lsraÃ«ls God Van eeuwigheid tot eeuwigheid. Amen, Amen!