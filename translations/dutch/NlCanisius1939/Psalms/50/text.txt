Voor muziekbegeleiding. Een psalm van David,
nadat de profeet Natan bij hem was gekomen, omdat hij gemeenschap met Bat-Sj√©ba had gehad.
Erbarm U mijner naar uw genade, o God; Delg mijn misdaden uit naar uw grote ontferming;
Was mij vlekkeloos schoon van mijn schuld, En reinig mij van mijn zonde.
Want ik ben mij mijn misdaad bewust, En mijn zonde staat mij steeds voor de geest:
Tegen U, ach, tegen U heb ik gezondigd, En kwaad in uw ogen gedaan. Zo zult Gij rechtvaardig zijn in uw vonnis, En onberispelijk in uw gericht:
Want in ongerechtigheid ben ik geboren, En mijn moeder ontving mij in zonde.
Zie, Gij bemint de oprechtheid des harten: Daarom brengt Gij mijn geweten tot inkeer;
Gij besprengt mij met hysop, en weer ben ik rein, Gij wast mij schoon, en ik ben blanker dan sneeuw.
Laat mij weer vreugde en blijdschap genieten, En mijn beenderen juichen, die Gij hebt verbrijzeld;
Bedek uw gelaat voor mijn zonden, En delg al mijn misdaden uit.
Schep mij een zuiver hart, o mijn God, En leg in mijn boezem een nieuwe, standvastige geest;
Verstoot mij niet van uw aanschijn, En neem uw heilige geest niet van mij weg.
Schenk mij terug de vreugd van uw heil, En versterk in mij de gewillige geest;
Dan zal ik de bozen uw wegen doen kennen, En de zondaars zullen zich tot U bekeren.
Bevrijd mij van bloedschuld, o Jahweh, God van mijn heil, En mijn tong zal uw barmhartigheid loven;
Open mijn lippen, o Heer, En mijn mond verkondigt uw lof.
Neen, slachtoffers behagen U niet, En zo ik U brandoffers bracht, Gij zoudt ze niet willen;
Maar een vermorzeld gemoed is een offer voor God, Een verbrijzeld en deemoedig hart versmaadt Gij niet, o mijn God!
Wees Sion naar uw goedheid genadig, En bouw de muren van Jerusalem weer op;
Dan zullen brand- en zoenoffers U als waarachtige offers behagen, En brengt men weer varren op uw altaar.