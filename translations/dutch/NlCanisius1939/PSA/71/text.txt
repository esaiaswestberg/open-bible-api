Van Salomon. Geef aan den Koning uw rechtsmacht, o God, En uw gerechtigheid aan den Zoon van den Koning;
Opdat Hij uw volk met rechtvaardigheid richte, En uw misdeelden volgens recht.
De bergen zullen de vrede brengen, De heuvelen gerechtigheid voor het volk;
Hij zal recht verschaffen aan het volk in verdrukking, De armen helpen, maar den verdrukker vertrappen.
Hij zal leven, zolang de zon blijft stralen, Met de maan van geslacht tot geslacht;
Hij zal neerdalen als regen op de beemden, Als een bui, die de aarde besproeit.
In zijn dagen zal de gerechtigheid bloeien, En een volheid van vrede, totdat de maan niet meer schijnt.
Van zee tot zee zal Hij heersen, Van de Eufraat tot de grenzen der aarde.
Zijn tegenstanders zullen de knie voor Hem buigen, Zijn vijanden in het stof moeten bijten;
De koningen van Tarsjisj en zijn kusten, Zullen Hem geschenken brengen. De koningen van Sjeba en Seba Zullen Hem hun schatting betalen;
Alle vorsten Hem huldigen, Alle volken Hem dienen.
Want Hij zal den arme tegen den rijke beschermen, En den verdrukte, die geen helper meer heeft;
Zich over den zwakke en arme ontfermen, En uitkomst brengen aan de misdeelden.
Hij zal ze verlossen van druk en geweld, En hun bloed zal kostbaar zijn in zijn ogen;
Hij zal ze doen leven, en het goud van Sjeba hun schenken, Steeds voor hen bidden, ze iedere dag zegenen.
Dan zal er een overvloed van koren zijn in het land, Het zal wuiven op de toppen der bergen; Zijn aren zullen als de Libanon bloeien, En de halmen als het kruid op het veld.
Zijn Naam zij voor eeuwig gezegend, Zolang de zon schijnt, heerse zijn Naam: Alle volkeren zullen zich daarmee zegenen, Alle geslachten der aarde hem loven!
Gezegend zij Jahweh, lsraÃ«ls God, Die wonderen doet, Hij alleen!
Gezegend voor eeuwig zijn heerlijke Naam, Heel de aarde worde vervuld van zijn glorie! Amen, Amen!
Einde der gebeden van David, den zoon van Jesse.