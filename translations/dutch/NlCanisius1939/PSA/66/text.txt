Voor muziekbegeleiding; met harpen. Een psalm; een lied.
God zij ons genadig, en zegene ons, En doe zijn aanschijn over ons lichten;
Opdat men op aarde zijn wegen erkenne, Onder alle volken zijn heil.
De volkeren moeten U prijzen, o God; Alle naties moeten U loven!
De volkeren zullen juichen en jubelen, Omdat Gij de wereld rechtvaardig regeert, Met gerechtigheid de volkeren richt, En de naties op aarde bestuurt.
De volkeren moeten U prijzen, o God; Alle naties moeten U loven!
De aarde heeft haar oogst gegeven, De Heer, onze God, ons gezegend;
Moge God ons blijven zegenen, En alle grenzen der aarde Hem vrezen. De volkeren moeten U prijzen, o God; Alle naties moeten U loven!