Voor muziekbegeleiding; op de wijze: "Leliën der Wet." Een psalm van Asaf.
Herder van Israël, ach, wil toch horen: Gij, die Josef leidt als een kudde; Die troont op de Cherubs, laat stralen uw licht
Over Efraïm, Benjamin en Manasse; Doe uw kracht weer ontwaken, En kom ons te hulp!
O God, richt ons weer op; Laat uw aanschijn lichten, dat we worden gered!
God der heirscharen, Jahweh, Hoelang nog blijft Gij vergramd ondanks het gebed van uw volk!
Hoelang nog laat Gij ons tranenbrood eten, En tranen drinken bij stromen;
Maakt Gij ons tot twistappel voor onze buren, En zal onze vijand de spot met ons drijven?
God der heirscharen, richt ons weer op; Laat uw aanschijn lichten, dat we worden gered!
Een wijnstok hebt Gij uit Egypte overgebracht, Volkeren uitgetrokken, om hem te planten;
Gij hebt hem plaats gemaakt, zodat hij wortel kon schieten, En het hele land kon begroeien.
Zijn lommer bedekte de bergen, Zijn ranken Gods ceders;
Hij strekte zijn takken uit tot de Zee, Zijn loten naar de Rivier.
Maar waarom hebt Gij dan zijn omheining vernield, Zodat iedereen, die voorbij gaat, hem leeg plukt,
Het everzwijn uit het woud hem ontwortelt, Het veldgedierte hem kaal vreet?
Jahweh der heirscharen, ach, keer toch terug, Blik neer uit de hemel, zie toe; Zoek deze wijnstok weer op,
De stek, die uw rechterhand heeft geplant!
Laat, die hem als vuilnis verbranden, Vergaan voor uw dreigende blik!
Maar laat uw hand op de man blijven rusten, Uw rechter op het mensenkind, dat Gij groot hebt gebracht;
Laat ons toch nimmermeer van U wijken, Maar doe ons weer leven, en wij eren uw Naam!
God der heirscharen, Jahweh, richt ons weer op; Laat uw aanschijn lichten, dat we worden gered!