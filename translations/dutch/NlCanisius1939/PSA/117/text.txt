Halleluja! Brengt Jahweh dank, want Hij is goed: Zijn genade duurt eeuwig!
Laat Israël herhalen: Zijn genade duurt eeuwig!
Laat het huis van Aäron herhalen: Zijn genade duurt eeuwig!
Die Jahweh vrezen, herhalen: Zijn genade duurt eeuwig!
In mijn benauwdheid riep ik tot Jahweh; En Jahweh heeft mij verhoord en verkwikt.
Voor mij neemt Jahweh het op: Niets heb ik te vrezen; Wat zouden de mensen mij doen!
Voor mij neemt Jahweh het op: Hij komt mij te hulp; Zo zie ik op mijn vijanden neer!
Beter tot Jahweh te vluchten, dan op mensen te bouwen;
Beter tot Jahweh te vluchten, dan te bouwen op vorsten!
Al houden mij alle volken omsingeld: In de Naam van Jahweh sla ik ze neer!
Al hebben ze mij van alle kanten omringd: In de Naam van Jahweh sla ik ze neer!
Al zwermen ze als wespen om mij heen: In de Naam van Jahweh sla ik ze neer! Al laaien ze op als vuur in de doornen: In de Naam van Jahweh sla ik ze neer!
Ik ben gestompt en geslagen, om te vallen, Maar Jahweh heeft mij gestut;
Jahweh is mijn kracht en mijn schuts, Hij heeft mij de zege verleend!
Een jubel van blijdschap en zege Juicht onder de tenten der vromen: Jahweh’s rechterhand brengt de victorie;
Jahweh’s rechter overwint!
Neen, ik zal niet sterven, maar leven, Om Jahweh’s daden te melden!
Wel heeft Jahweh mij streng gekastijd, Maar Hij gaf mij niet prijs aan de dood.
Doet dan de poorten der gerechtigheid open: Ik wil er doorheen, om Jahweh te danken!
—
Ik wil U danken, want Gij hebt mij verhoord, Gij hebt mij de zege verleend!
De steen, die de bouwlieden hadden verworpen, Is hoeksteen geworden;
Jahweh heeft het gedaan: Een wonder was het in onze ogen!
Dit is de dag, die Jahweh gemaakt heeft: Laat ons thans jubelen en juichen!
Ach Jahweh, blijf ons toch helpen; Ach Jahweh, maak ons gelukkig!
Gezegend, die komt in de Naam van Jahweh:7 Uit Jahweh’s woning bidden wij zegen u toe!
Jahweh is God: Hij doet ons stralen van vreugde; Bindt dan de feestslingers tot de hoornen van het altaar!
Gij zijt mijn God: U wil ik loven; Gij zijt mijn God: U wil ik roemen!
Brengt Jahweh dank, want Hij is goed: Zijn genade duurt eeuwig!