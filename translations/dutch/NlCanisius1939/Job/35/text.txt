Elihoe vervolgde, en sprak:
Houdt ge dit voor behoorlijk, Noemt ge dit "mijn rechtvaardiging voor God",
Als ge vraagt: Wat baat het mij, Wat voordeel heb ik, als ik niet zondig?
Ik zal u antwoord geven op uw vraag, En aan uw vrienden met u.
Blik naar de hemel op, en zie, Aanschouw de wolken, hoog boven u uit!
Wanneer ge zondigt, wat deert het Hem; Zijn uw misdrijven talrijk, wat doet het Hem;
Zijt ge rechtschapen, wat schenkt ge Hem, Of wat ontvangt Hij van u?
Uw boosheid raakt enkel den mens, als gij, Uw gerechtigheid het mensenkind!
Men klaagt wel over allerhande verdrukking En jammert onder de macht der tyrannen,
Maar men zegt niet: Waar is God, die ons schiep, Die ons visioenen geeft in de nacht,
Die ons onderricht door de dieren der aarde Door de vogels in de lucht ons wijsheid leert.
Zo roept men wel, maar Hij antwoordt niet, Om de hoogmoed der bozen.
Maar als God niet luistert naar ijdel geroep, De Almachtige er geen aandacht aan schenkt,
Hoeveel te minder, als ge beweert, dat ge Hem niet bespeurt, Dat ge een proces met Hem aangaat, en gij op Hem wacht;
Of zelfs, dat zijn gramschap niet straft, En dat Hij niet eens de misdaad kent!
Job opent zijn mond tot ijdel gezwets, Spreekt grote woorden in onverstand.