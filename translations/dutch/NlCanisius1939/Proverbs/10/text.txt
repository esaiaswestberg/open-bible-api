Spreuken van Salomon. Een verstandig kind is een vreugde voor zijn vader; Een kind, dat niet oppast, bezorgt zijn moeder verdriet.
Oneerlijk verkregen rijkdom zal niet baten, Alleen de rechtvaardigheid redt uit de dood.
Jahweh zal een rechtvaardige geen honger doen lijden, Maar de begeerlijkheid der bozen wijst Hij af.
Een vadsige hand kweekt armoe, De hand der vlijtigen maakt rijk.
Wie in de zomer voorraad opdoet, is wijs; Wie in de oogsttijd slaapt, wordt beschaamd.
Zegen rust op het hoofd van den rechtvaardige, Maar geweld zal het gezicht der bozen bedekken
De nagedachtenis van den rechtvaardige wordt gezegend, De naam der bozen vervloekt.
Wie wijs is van harte, neemt voorschriften aan; Wie dwaze dingen zegt, komt ten val.
Hij gaat veilig, die onberispelijk wandelt; Maar wie zich op dwaalwegen waagt, wordt betrapt.
Wie een oogje toedoet, veroorzaakt droefheid; Wie vrijmoedig terechtwijst, sticht vrede.
Een bron van leven is de mond van den rechtvaardige, De mond der bozen verbergt geweld.
De haat verwekt twist, Maar de liefde bedekt alle overtredingen.
Op de lippen van een wijze vindt men wijsheid, Op de rug van een onverstandig mens dient de stok.
Wijzen houden de kennis voor zich, Maar de mond van een dwaas is een dreigend onheil.
Het bezit is voor den rijke een sterke burcht, De armoede voor de behoeftigen een ongeluk.
Wat een rechtvaardige verdient, strekt ten leven; Maar de winst van een boze tot zonde.
Wie de tucht in ere houdt, betreedt de weg ten leven; Wie vermaningen in de wind slaat, verdwaalt.
Eerlijke lippen houden hatelijkheden binnen; Wie lasterpraatjes verspreidt, is een dwaas.
In een vloed van woorden wordt licht een fout begaan; Wijs dus hij, die zijn lippen opeenknijpt!
Het fijnste zilver is de tong van een rechtvaardige, Het hart der bozen is weinig waard.
De lippen van een rechtvaardige kunnen velen leiden, Maar de bozen gaan aan hun onverstand dood.
Het is de zegen van Jahweh, die rijk maakt; Eigen beslommering voegt er niets aan toe.
Voor den dwaze is kwaaddoen een genot, Voor een man van inzicht het betrachten van wijsheid.
Wat de boze ducht, dat overkomt hem; Wat een rechtvaardige verlangt, wordt hem geschonken.
Steekt er een storm op, dan is de boze verdwenen; Maar de rechtvaardige staat blijvend vast.
Azijn voor de tanden en rook voor de ogen, DÃ t is de luiaard voor wie hem een boodschap laat doen.
Het ontzag voor Jahweh verlengt het leven, Maar de jaren der bozen zijn kort.
De hoop der rechtvaardigen eindigt in vreugde, De verwachting der bozen loopt uit op niets.
Jahweh is een steun voor wie onberispelijk wandelen, Maar een verschrikking voor allen, die kwaad doen.
De rechtvaardige zal in der eeuwigheid niet wankelen, De bozen zullen de aarde niet blijven bewonen.
De mond van een rechtvaardige brengt wijsheid voort, Maar een sluwe tong wordt uitgerukt.
De lippen van een rechtvaardige weten wat welgevallig is, Maar de mond der bozen heeft slinkse streken.