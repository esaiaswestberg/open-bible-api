Luistert kinderen, naar wat vader leert; Let op, om inzicht te krijgen.
Ik prent u een gezonde leer in; Sla dus mijn lessen niet in de wind.
Toen ik voor mijn vader nog een kind was, Een teer en enig kind onder het oog van mijn moeder,
Gaf hij mij onderricht en zeide tot mij: Neem mijn woorden ter harte, Neem mijn wenken in acht, en leef;
Doe wijsheid, en doe inzicht op, Vergeet mijn woorden niet, En wijk er nimmer van af!
Verwaarloos haar niet, zij zal u behoeden, Als ge haar liefhebt, u beschermen.
Aanvang der wijsheid is: doe wijsheid op, Doe inzicht op, zoveel ge kunt;
Zij zal u verheffen, als ge haar hooghoudt, U aanzien verlenen, als ge haar omhelst;
Zij vlecht om uw hoofd een sierlijke krans, En verrijkt u met een prachtige kroon!
Luister mijn zoon, neem mijn woorden aan, Opdat ge lange jaren moogt leven.
Ik wijs u de weg van de wijsheid, Doe u de paden van het recht betreden.
Gaat ge daarop, dan zal men uw tred niet belemmeren, Snelt ge daar voort, dan struikelt ge niet.
Houd onverzwakt vast aan de tucht, Neem haar in acht, want zij is uw leven.
Begeef u niet op de weg der bozen, Ga niet voort op het pad der zondaars;
Laat ze liggen, ga er niet overheen, Mijd ze, ga ze voorbij!
Want ze rusten niet, of ze moeten kwaad kunnen doen, Ze gaan niet slapen, eer ze iemand hebben doen struikelen;
Ze eten het brood der boosheid, En drinken de wijn der geweldenarij.
Maar de weg der deugdzamen is als het morgenlicht, Dat gaandeweg opklaart, tot het dag is geworden.
De weg der bozen gelijkt op een donkere nacht, Ze weten niet, waarover ze struikelen;
Mijn zoon, schenk uw aandacht aan wat ik ga zeggen, Leg uw oor te luisteren naar mijn woorden;
Laat ze niet wijken uit uw ogen, Bewaar ze diep in uw hart;
Want ze zijn het leven voor hem, die ze vindt, Voor heel zijn lichaam genezing.
Bewaak dus uw hart met de uiterste zorg, Want daar ligt de oorsprong des levens.
Verwijder van u een onbetrouwbare mond, Houd verre van u venijnige lippen;
Laat uw ogen vrij voor zich uitzien, Uw wimpers zich richten recht voor u uit.
Effen de weg voor uw voet, Geef richting aan uw wegen;
Wijk niet af naar rechts of naar links, Houd uw voet verre van het kwaad.