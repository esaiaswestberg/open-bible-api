De wijsheid heeft zich een huis gebouwd, Haar zeven zuilen opgericht,
Haar vee geslacht, haar wijn gemengd, Haar dis ook bereid.
Nu laat ze haar dienstmaagden noden Op de hoogste punten der stad:
Wie onervaren is, kome hierheen, Wie onverstandig is, tot hem wil ik spreken.
Komt, eet van mijn spijzen, En drinkt van de wijn die ik mengde;
Laat de onnozelheid varen, opdat gij moogt leven, Betreedt de rechte weg van het verstand!
Wie een spotter vermaant, berokkent zich schande, En wie een booswicht bestraft, op hem komt een smet.
Ge moet geen spotter bestraffen, hij zal u erom haten, Bestraf een wijze, hij zal er u dankbaar voor zijn.
Deel mee aan een wijze: hij wordt nog wijzer, Onderricht een rechtvaardige: hij zal zijn inzicht verdiepen.
Ontzag voor Jahweh is de grondslag der wijsheid, Den Heilige kennen is inzicht.
Want door Jahweh worden uw dagen vermeerderd. Worden jaren van leven u toegevoegd.
Zijt ge wijs, ge zijt wijs tot uw eigen voordeel; Zijt ge eigenwijs, gij alleen moet ervoor boeten!
De dwaasheid is een wispelturige vrouw, Een verleidster, die geen schaamte kent.
Ze zit aan de deur van haar huis, In een zetel op de hoogten der stad;
Zij nodigt de voorbijgangers uit, Hen die recht huns weegs willen gaan:
Wie onervaren is, kome hierheen, Wie onverstandig is, tot hem wil ik spreken!
Gestolen water is zoet, Heimelijk gegeten brood smaakt lekker!
Maar men vermoedt niet, dat de schimmen daar wonen, Dat haar gasten diep in het dodenrijk komen!